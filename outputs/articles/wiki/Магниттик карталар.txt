Магниттик карталар – магниттик бирдей сызыктардын (изоклин, изогон, изодинамо) жардамы менен геомагниттик талаанын чыңалуусун же анын түзүүчүлөрү көрсөтүлгөн жер бетинин картасы. Булардын ичинен дүйнөлүк магниттик карталар жана аномалиялуу магнит талаасынын картасы кеңири тараган. Дүйнөлүк магниттик карталар геомагниттик талаанын негизги өзгөчөлүктөрүн чагылдырат. Бул геомагнит талаасынын булагы Жердин ядросундагы электр өткөргүч заттардын кыймылы болуп саналат. Негизги магниттик талаанын структуралык өзгөчөлүктөрү континенттердин көлөмү туура келет. Ошол себептен дүйнөлүк магниттик карталардын масштабы 1:10 000 000 же мындан да кичине болот. Аномалиялуу магниттик талаалардын картасы жергиликтүү магнит талаасынын башкы магниттик талаасынан өзгөчөлөнүшүн көрсөтөт. Ири масштабда (1:200 000) болуп, аэромагниттик съёмканын негизинде түзүлөт. Магниттик карталар жердин терең бөлүгүнүн түзүлүшүн изилдөөдө, кен байлыктарды издеп чалгындоодо кеңири колдонулат.


“Кыргызстан” улуттук энциклопедиясы: 5-том. Башкы редактору Асанов Ү. А. К 97. Б.: Мамлекеттик тил жана энциклопедия борбору, 2014. илл. ISBN 978 9967-14-111 -7




"https://ky.wikipedia.org/w/index.php?title=Магниттик_карталар&oldid=206899" булагынан алынды