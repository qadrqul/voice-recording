Порт-Морсби.
Порт-Морсби – Папуа-Жаңы Гвинея көз каранды эмес мамлекетинин борбору (1975-жылдан). Порт-Морсби борбордук округунун административдик борбору. Жаңы Гвинея аралынын түштүк-чыгышындагы түздүктө (материк катары эсептелет) жайгашкан. Климаты субэкватордук, деңиздик. Жылдык жаан-чачыны 1200 мм. Температурасы дайыма жогору (максимуму 31°С, минимуму 23°С). Калкы 317 миң (2012). Папуа булуңундагы порт. Эл аралык аэропорту бар. Соода борбору.
Шаар 1873-жылы негизделген. 19-кылымдын аягында курулган турак-жайлар, Элла чиркөөсү (1890) сакталган. Университет, музейлер (улуттук, этнографиялык ж. б.) бар. Ботаникалык бак [экзотика бактары (бейиш чымчыктары мекендейт)] уюштурулган. Туризм (Географиялык улуу ачылыш доорундагы жана 2-дүйнөлүк согуш мезгилиндеги сууга чөккөн деңиз түбүндөгү кемелер кызыктырат) өнүккөн. 


“Кыргызстан” улуттук энциклопедиясы: 6-том. Башкы редактору Асанов Ү. А. К 97. Б.: Мамлекеттик тил жана энциклопедия борбору, 2014. 816 бет, илл. ISBN 978 9967-14-117-9




"https://ky.wikipedia.org/w/index.php?title=Порт-Морсби&oldid=320598" булагынан алынды