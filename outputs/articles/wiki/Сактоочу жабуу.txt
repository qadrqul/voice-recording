Сактоочу жабуу - металлды агрессивдүү чөйрөдөн бөлүп, коррозияга (дат басууга) каршы колдонулуучу жабуу. Коррозиядан коргоо үчүн сактоочу жабуу туташ, металл менен жакшы адгезияланып (бекем чапташып), агрессиялык чөйрө өтпөгүдөй кылып, бетке текши жабылып, эскирүүгө, ысыкка чыдамдуу жана катуу болот. Ал металл жана металл эмес болуп бөлүнөт. Металл Сактоочу жабуу коррозиядан коргоо, катуулук, электр өткөрүүчүлүк, эскирүүгө туруктуулук берүү үчүн бетке (металл, айнек, карапа, пластмасса жана башкалар) сүйкөлөт, ошондой эле кооздук максатында да колдонулат. Коргоо ыкмасы боюнча металл Сактоочу жабуу катоддук жана аноддук болуп айырмаланат. Металл эмес Сактоочу жабуу металл буюмдарды бөлүү, аларды сырткы чөйрөнүн таасиринен (нымдан) коргоо, кооздоо үчүн колдонулат. Металл эмес Сактоочу жабуу лак-сыр, резина (желим), май, силикат эмалдар, паста менен жабуу болуп бөлүнөт. Лак-сыр Сактоочу жабуу кеңири тараган жана көп колдонулат. Анын курамына плёнка (кабыкча) түзүүчү зат, толтургуч, пигмент, пластификатор, эриткич, катализаторлор кирет. Бул учурда жабуу буюмду атмосферанын түрдүү гана таасирлеринен жакшы сактабастан, сырткы көрүнүшүн да жакшыртат. Лак-сыр сактоочу жабууга лак, сыр, эмаль, түптөгүч, олифа жана шпаклевка кирет. Коррозиядан коргоочу полимерлер: кеңири тараган полистирол, полиэтилен, полипропилен, полиизобутилен, фторопласттар, эпоксид чайыры жана башка Эмалдуу сактоочу жабууну түзүү үчүн кургак (күкүм сыйпалат) же нымдуу (паста) ыкмалар аркылуу жүргүзүлөт. Паста жана май негизинен металл буюмдарды узак сактоодо жана ташууда колдонулат.


“Кыргызстан” улуттук энциклопедиясы: 6-том. Башкы редактору Асанов Ү. А. К 97. Б.: Мамлекеттик тил жана энциклопедия борбору, 2014. 816 бет, илл. ISBN 978 9967-14-117 -9




"https://ky.wikipedia.org/w/index.php?title=Сактоочу_жабуу&oldid=226748" булагынан алынды