Канигут полиметалл кени Баткен районунда, Шураб шаарынан 20 км түштүк-батышта, деңиз деңгээлинен 1500–1800 м бийиктикте. Кен жергиликтүү элге илгертен белгилүү. 1948–51-ж. алдын ала чалгындоо, 1952–53-жылдары дыкат чалгындоо, 1989–1992-ж. издөө иштери жүргүзүлгөн. Кен аймагын палеозой заманында пайда болгон чөкмө тектер түзөт. Тоотектер бүктөлүүгө дуушарланып синклиналдык түзүлүштү пайда кылган. Полиметалл кени синклиналдык түзүлүштүн түндүк канатындагы акиташ тектериндеги тектоникалык терең жаракаларда топтолгон. Руда тулкулары линза, уя, тарамча түрүндө. Алардын калыңдыгы 20–40 мге чейин. Руда негизинен галенит, сфалерит, марказит, гематит, пирит, халькопирит, лимонит, гетит, пиролюзит, ярозит ж. б. минералдардан турат. Кендеги коргошундун кондициялык өлчөмү 2,30%, цинктики – 1,89%. Кен гидротермден пайда болгон. Запасы С1 категориясы боюнча коргошундуку 4,8 миң т, цинктики 2,1 миң т, С2 категориясы боюнча коргошундуку 4,0 миң т, цинктики 1,8 миң т (1952). 1950-жылдан казып алынат. Коргошун, цинктен башка кендеги күмүштүн С1+С2 категориясы боюнча запасы 76,3 т, болжол ресурсу 282,86 т, бардыгы 357,36 т.


Кыргызстандын кен байлыгы: Энциклопедиялык окуу куралы/Мамлекеттик тил жана энциклопедия борбору. Бишкек – 2004, ISBN 9967-14-009-7




"https://ky.wikipedia.org/w/index.php?title=Канигут_полиметалл_кени&oldid=148507" булагынан алынды