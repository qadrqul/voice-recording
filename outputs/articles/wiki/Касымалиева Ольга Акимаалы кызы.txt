Касымалиева Ольга Акимаалы кызы Саймачы жана куракчы. 1956-ж. Нарын районундагы Бас-Кыя айылында төрөлгөн.
Орто билимдүү. 1984-жылдан «Кыял» элдик көркөм кол өнөрчүлүк Бирикмесинин Нарындагы бөлүмүнүн үйдөн уздануучу чебери. 1990-жылдан Кыргызстан Эл чеберлер союзунун мүчөсү. Ольга тестиер кезинен «басма сайма», «чыраш сайма», «секиртме сайма» сыяктуу ыкмаларды кармоо аркылуу өзүнүн чеберчилигин өнүктүрүүдө. Көркөм көчөттөрдү негизинен кийиз оюмдарынан жана бак-дарактардан, мөмө жемиштерден өзүнүн кабыл алуу дараметине шартташкан элестери аркылуу сайма бетине түшүрөт. Анын «төрт көз курактары», «кереге көз курагы», «омуртка көз курагы», «бөрү көз курагы» өңдүү жөнөкөй курактарынын өң-түсүн ич ара ширете берүү жагынан анын уздук татымы баамдалат. Андай кооз буюмдарына: жер төшөк, туш кийиз, керебет жапкыч, сыналгы жапкыч ж. б. үлгүлөрү кирет.
Катышкан көргөзмөлөрү, кароо-сынактары жана алган сыйлыктары 1987-ж. Улуу Октябрь Социалисттик революциясынын 70 жылдыгына карата «Элдик чеберлердин республикалык кароо-сынагы». Курак буюмдары үчүн «Кыял» элдик көркөм кол өнөрчүлүк Бирикмесинин Ардак грамотасы; 1990-ж. «Кыргызстан Эл чеберлер союзунун уюштуруу көргөзмөсү». Курак үлгүлөрү, сайма буюмдары менен катышкан.


Акматалиев A. Кыргыздын уз-усталары: Антология/Башкы ред. А. Карыпкулов; сүрөтчүлөрү Д. Чочунбаева, Г. В. Половникова. — Б.: КЭнин Башкы редакциясы, 1997, — 240 б.
ISBN 5-89750-080-0






"https://ky.wikipedia.org/w/index.php?title=Касымалиева_Ольга_Акимаалы_кызы&oldid=377343" булагынан алынды