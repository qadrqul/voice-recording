Сары-Таш-Үлүлдүү акиташ кени Ош облусунун Өзгөн районунда, Жаңарык кыштагынан 12  км түштүк тарапта, Алай кырка тоосунун түндүк-батыш капталында, деңиз деңгээлинен 1940–2200 м бийиктикте. 1978–79-жылдары Түштүк Кыргыз геол. экспедициясы чалгындаган. Кен аймагын палеоген мезгилиндеги деңиз шартында пайда болгон чопо, кумдук, акиташ тектери түзөт. Жалпы аянты 300 км2. Бул аянттын 2,4 км2 бөлүгүндө геол. чалгындоо жумуштары жүргүзүлгөн. Пайдалуу катмар үлүлдүү акиташ тегинен турат. Анын калыңдыгы 20,5–31,3 м. Өңү саргыч, саргыч күрөң акиташ тегинин 1 м3 блогунан 23 м2 такта алууга болот. Оңой кесилип, жакшы сайкалданат. Такталанып, сайкалданган акиташ тегиндеги үлүлдөрдүн калдыктары кооз оймолорду пайда кылып турат. 1978-ж. казылып, имарат дубалдарын кооздоп каптоого, кеңири пайдаланылууда. Запасы А категориясы боюнча 3204 миң м3, В – 13742 миң м3, А+В – 16946 миң м3. 1996-жылга карата калган запасы: А – 2412 миң м3, В – 11833 миң м3, А+В – 14245 миң м3.


Кыргызстандын кен байлыгы: Энциклопедиялык окуу куралы/Мамлекеттик тил жана энциклопедия борбору. Бишкек – 2004, ISBN 9967-14-009-7




"https://ky.wikipedia.org/w/index.php?title=Сары-Таш-Үлүлдүү_акиташ_кени&oldid=148779" булагынан алынды