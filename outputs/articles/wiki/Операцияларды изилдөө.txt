Операцияларды изилдөө – чечим кабыл алуу үчүн сан жагынан негизделген сунуштарды иштеп чыгуучу илимий ыкма. Так математикалык ыкма ар кандай маселенин чыгарылыш натыйжасынын сан маанисин аныктоого мүмкүндүк бергендиктен, Операцияларды изилдөөнү оптималдык чечим кабыл алуу теориясы катары аныктоого болот. Бардык чектөөлөрдү канааттандыра турган чыгаруу системасы чыгарылыштын мүмкүн болгон түрү деп аталат. Операцияларды изилдөө маселесинин маңызы оптималдык чыгаруунун оңой жолун табуу болуп эсептелет. Операцияларды изилдөөнүн кээ бир маанилүү маселелери операцияларды изилдөөнүн модели деп аталат. Буга транспорт маселеси, ишенимдүүлүк теориясы, тармактык пландоо теориясы, ошондой эле массалык тейлөө теориялары кирет. Операцияларды изилдөө маселелеринин ичинен сандык мааниге ээ болгон бир максаттуу функциялар бөлүнүп алынат. Мындай маселелердин теориясы математикалык программалоо деп аталат. Чечим кабыл алуу субъектинин чечиминин негизинде болот. Эгер чечим кабыл алууда маалымат (информация) өзгөрбөсө, статикалык маселе деп, ал эми чечим кабыл алууда информация өзгөрсө, башкача айтканда информация кабыл алынса жана берилсе динамикалык маселе деп аталат. Динамикалык эсепте чечим кабыл алуу бир нече этаптан («көп кадамдуу чечим») же убакыт боюнча үзгүлтүксүз процесстен турушу мүмкүн. Демек операцияларды изилдөөнүн динамикалык маселелер теориясынын көпчүлүгү динамикалык программалоо эсептерине тиешелүү. Операцияларды изилдөөнүн айрым маселелери гана анализдик жол менен, бир азы жөнөкөй сандык ыкма менен чыгарылат. Ошондуктан операцияларды изилдөөнүн мындан ары өнүгүшү электрондук эсептегич техниканын прогрессине байланыштуу.


“Кыргызстан” улуттук энциклопедиясы: 5-том. Башкы редактору Асанов Ү. А. К 97. Б.: Мамлекеттик тил жана энциклопедия борбору, 2014. илл. ISBN 978 9967-14-111 -7




"https://ky.wikipedia.org/w/index.php?title=Операцияларды_изилдөө&oldid=207192" булагынан алынды