Головнин Василий Михайлович - [8(19).4.1776, азыркы Рязань областы, Гулынки кыштагы – 29.6(11.7).1831, Петербург] – орус деңиз саякатчысы. Петербург Илимдер академиясынын корреспондент мүчөсү (1818); вице-адмирал (1830). 1792-ж. Москва корпусун бүткөн. 1802–06-ж. волонтёр катары англиялык кемеде сүзгөн. «Аскер-деңиз белгилеринин жыйнагын» түзгөн (1806–07). Дүйнөнү эки жолу айланып чыккан: (1807–09-ж. «Диана», 1817–19 «Камчатка» парустуу кемелеринде). 1808-ж. апрелде «Диана» менен Илгери Үмүт тумшугуна жетип, Түштүк Африкада (Саймонстаунда) англичандар тарабынан кармалып, 1809-ж. бошонгон. Ошол эле жылы «улуган кыркынчы» кеңдиктерди кесип өтүп, Петропавловск-Камчатскиге жеткен. Кунашир аралын изилдөө мезгилинде 1811-ж. япондор тарабынан кармалып, 2 жыл туткунда болгон. Головнин Япония жана анын эли жөнүндөгү кол жазмалары 1816-ж. жарык көрүп, бир нече тилге которулган. 1821-ж. Деңиз корпусунун жардамчы директору болуп дайындалган, 1823-жылдан флоттун генерал-интенданты. Головниндин жетекчилиги менен 200дөн ашык аскер кемеси курулган. Головниндин ысмы менен Аляска жарым аралындагы бухта жана лагуна, Кунашир аралындагы дарыя, кыштак, Курил аралындагы кысык, Жаңыжер архипелагындагы тоо жана тумшук аталган.


“Кыргызстан” улуттук энциклопедиясы: 2-том. Башкы редактору Асанов Ү. А. К 97. Б.: Мамлекеттик тил жана энциклопедия борбору, 2007. 808 бет, илл. ISBN 978 9967-14-055 -4




"https://ky.wikipedia.org/w/index.php?title=Головнин_Василий_Михайлович&oldid=202079" булагынан алынды