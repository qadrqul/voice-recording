Кыргыз аскерлеринин Казакстанга жөнөтүлүшүнө каршы өкмөт үйүндөгү митингчилерге министрлер кабинетинин төрагасынын орун басары Эдил Байсалов чыкты.
Ал чогулгандарга тынчтык күчтөрү курал колдонбой, ал жерге мамлекеттик жана аскердик объектилерди кайтаруу үчүн гана барышат деп ишендирүүгө аракет кылды.
"Биз Казакстанда болуп жаткан окуяларды кайгы менен кабылдап жатабыз. Кыргызстан үчүн казак элинен өткөн жакын жана кымбаты жок. Билсеңиздер, Кыргызстандын позициясы акыркы убакка чейин Казакстандын бийлиги өз алдынча кырдаалды жөнгө салат деген позицияда болгон. Ага чейин да ишенич билдирдик. Бирок, кошунасы, бир тууганы жардам сурап кайрылганда, терс жооп берүү мүмкүн эмес... Алар үчүн карапайым калк менен байланышпагыла деген шарт бар", - деди Байсалов.
Буга нааразы болгондор кыргыз бийлигин тарыхый катачылыкка жол бербөөнү эскертишти.
Алар: "Биздин солдаттарды ок чыгаруучу, жазалоочу кылбагыла!" - деп кыйкыра башташты.
Угармандардын пикиринде, Кыргызстандын бийлиги прецедент түзүп, анан элде кандайдыр бир тополоң болуп кетсе, ЖККУнун күчүн колдонууга, аскерлерди киргизүүгө болот.
Нааразылык акциясына "Реформа" партиясынын лидери Клара Сооронкулова да катышууда. Анын пикиринде, Кыргызстандын аскерлери Казакстанга дагы эле жөнөтүлүүдө, анткени парламент президенттин чечимин бир ооздон колдойт.
"Эгерде депутаттар башкача чечим кабыл алышса, бул мен үчүн чоң сюрприз болмок. Алар баш тартуусу керек деп эсептейм, анткени бул биздин тышкы милдетибиз эмес. Бул учурда Казакстанга башка мамлекет тараптан эч кандай коркунуч жок. Токаев булар террорист дейт, бирок андай эмес. Эгер алар террорист болсо, анда эмне үчүн аскер кызматкерлери алардын тарабына өтүп кетти? Токаев өз аракетин актоого аракет кылып, өз мамлекетине, анын бүтүндүгүнө каршы кылмыш жасап жатканы көрүнүп турат" , - деди Сооронкулова.
Анын айтымында, абал Казакстан үчүн өтө кооптуу. Кыргызстан болуп жаткан бардык нерсеге баа берип, кийлигишүүдөн алыс болушу керек.
"Алар бизди бул тынчтыкты сактоо миссиясы деп ишендирүүгө аракет кылып жатышат. Бул жөн эле куулук. Миссия мыйзамдуулукту, коопсуздукту жана туруктуулукту камсыз кылууга милдеттүү. Ал эми тынчтык миссиясынын алкагында аскерлер курал колдоно алат. Бизди курал колдонулбайт деп ишендирүүгө аракет кылып жатышат, бирок андай эмес. Россиянын кызыкчылыгы бар экени анык, анын объектилери Казакстандын аймагында жайгашкан. Мунун бизге эмне кереги бар?" – деп таң калат ал.
Сооронкулова эгер Казакстан башка өлкөнүн агрессиясына кабылса, биздин эл ЖККУ болбосо да коңшуларга жардамга бармак, ал эми мында Кыргызстан алыс болушу керек болгон геосаясат деп жыйынтыктады.
