Сузакта кардарларга сексуалдык кызмат көрсөтүү менен баңгизат колдонууга мүмкүнчүлүк берген көмүскө жай аныкталып, уюштуруучусу кармалды. Маалыматты ИИМден кабарлашты.
Май айынын аягында Сузак РИИБге Ош-Бишкек унаа жолунда жайгашкан мейманканалардын биринде кардарларга сексуалдык кызмат көрсөтүү, баңгизат жана психотроптук каражаттарды колдонуу үчүн жай уюштурулгандыгы тууралуу кабар түшкөн.
Бул маалымат 160-беренеде "Сойкулукка жана ыпластыкка көмөктөшүү" каралган кылмыштын белгилери менен катталып, кылмыш иши козголгон.
Анын алкагында объективдүү жана ыкчам-тергөө иш-чараларын жүргүзүү максатында Сузак РИИБдин Тергөө кызматы топтолгон материалдарды ИИМдин Баңгизаттарды мыйзамсыз жүгүртүүгө каршы күрөшүү кызматынын Жалал-Абад облусу боюнча башкармалыгына тапшырган. 
Тергөөнүн жүрүшүндө ыкчам кызматкерлер тарабынан 1993-жылы туулган Т. кармалды. Ал пайда табуу максатында сексуалдык кызмат көрсөтүү, баңгизат жана дары-дармек каражаттарын колдонгон жайларды уюштургандыгы аныкталган. 
Учурда кармалган жаран убактылуу кармоочу жайга киргизилип, кылмышка тиешеси бар башка адамдарды аныктоо боюнча мындан аркы иш-чаралар жүргүзүлүүдө.
