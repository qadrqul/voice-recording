Жаңы мектептин курулушуна Жалал-Абад областтык капиталдык курулуш башкармасынын кызмат-керлери тарабынан туура эмес иш жүргүзүлгөндүктөн бүткөрүлбөй калган. Ал эми мамлекет дээрлик 9 миллион сом зыян тарткан. Бул тууралуу Башкы прокуратуранын басма сөз кызматы билдирди.
Прокурордук текшерүүдө Ала-Бука районунун Жаңы-Шаар айылындагы мектептин курулушунда иш жүзүндө аткарылбаган иштер үчүн акча мыйзамсыз которулганы аныкталган. Натыйжада мамлекетке 8 миллион 845 миң 500 сом зыян келтирилген.
Прокуратура Кыргыз Республикасынын Кылмыш-жаза кодексинин 337 "Кызматтык абалынан кыянаттык менен пайдалануу" беренеси боюнча кылмыш ишин козгоду. Келтирилген зыяндын ордун толтуруу жана күнөөлүүлөрдү жоопкерчиликке тартуу иштери жүрүп жатат.
