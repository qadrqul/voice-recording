Бүгүн Балыкчыда, Кескен-Бел ашуусунда, Кара-Талаа жана Оттук айылында нөшөрлөгөн жаан жаап, кыян жүрдү. 
Ысык-Көл облусундагы азыркы аба-ырайы тууралуу окурмандарыбыз айтып беришти. Алардын айтымында, айрым райондордо, маселен, Балыкчыдан тартып Бостери айылына чейин дагы деле төгүп жатат. 
"Биз азыр Караколдобуз, жаан тынбай жаап жатат", - деп окурман билдирди. 
Чолпон-Атада жаан токтоп күн ачылды. 
Бөкөнбаев айылында күн бүркөлүп турат. 
Ал эми Жети-Өгүз районунун Кызыл-Суу айылында шамаал булуттарды айдап, күн тийген. 
Григорьев капчыгайында күн ачык. 
Саруу айылында, түн ортосунан түшкө чейин жаан бир калыпта жаады. Учурда салкын жел жүрүп жатат. 
Чок-Талда күндүн көзү ачыла элек.
Дем алыш күндөрү Ысык-Көл облусунда аба-ырайы кандай болот? 
30-31-июлда облустун көпчүлүк аймагында жаан жаап, күн күркүрөйт. Бийик тоолуу аймактарга кар түшөт. 
31-июль күнү күндүз мезгил-мезгили менен жаан жаашы күтүлөт. 
1-августта, түнкүсүн асман ачык болот. Ал эми күндүз, тоолу аймактарга жаан жаайт.
