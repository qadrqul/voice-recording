Эске салсак, бүгүн, 1-апрелден тарта мугалимдердин, дарыгерлердин, маданият ишмерлеринин айлыгы көтөрүлүүдө.
Буга чейин министрлер кабинетинин төрагасы Акылбек Жапаров 309 миң адамдын айлыгы жогорулайт деп түшүндүргөн.
Дарыгерлердин айлыгы 50% жогорулады. Бул базалык айлык акыны жогорулатуу жөнүндө. Ошол эле учурда категориялар үчүн кошумча төлөм жокко чыгарылган жок.
Мугалимдердин айлыгы кантип көтөрүлөрү боюнча так эсептөөлөр жок. Бирок алардын айлыгы да 50% көтөрүлөрү айтылган.
Бирок, аскер кызматкерлери менен укук коргоо органдарынын кызматкерлеринин айлыгы көтөрүлбөйт. Улуттук коопсуздук боюнча мамлекеттик комитеттин башчысы Камчыбек Ташиев 1-августтан тарта алардын да айлыгы көтөрүлөрүн билдирди.
Министрлер кабинетинин башчысынын айтымында, пенсияларды, жөлөкпулдарды жана бюджеттик тармактагы эмгек акыны жогорулатууга 35 миллиард сомго жакын каражат бөлүнөт.
