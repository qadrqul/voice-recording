"Жалал-Абад" жана "Баткен" аэропорттору оңдоо иштерине байланыштуу 1-августтан тарта жабылат. Бул туурасында "Манас" эл аралык аэропортунун маалымат кызматынан билдиришти.
Маалым болгондой, аталган аба майдандарындагы аэродромдордун элементтерин оңдоо жана калыбына келтирүү иштерин 1-ноябрда бүтүрүү пландалууда. 
"Баткен", "Жалал-Абад" аэродромдорунда капиталдык оңдоо иштери бул убакытка чейин жүргүзүлгөн эмес.Капиталдык оңдоо иштери аэродромдордун төшөлмөлөрүнүн колдонуу мөөнөтүн узартуу жана учуулардын коопсуздугун камсыз кылуу максатында жүргүзүлөт. 
Аэродромдордун азыркы кездеги асфальт-бетондук төшөлүшү бөлүнгөн ресурсту толугу менен иштеп бүтүргөн. Мындай төшөлмөнүн жарамдуу мөөнөтү 8-10 жылды гана түзөт. 
