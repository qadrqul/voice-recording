Жумуш берүүчүсүнөн ири өлчөмдөгү акчасын уурдаган деп шектелген жаран камакка алынды. Бул тууралуу Чүй облусунун ИИББиси билдирди. 
Белгилүү болгондой, 16-январда Сокулук районунун ички иштер бөлүмүнө Шалта айылынын тургуну кайрылып, 15-январда, малчысы болуп иштеп жүргөн чабан үйүнө жашыруун кирип келип 1,4 миллион сомун уурдады, деп билдирген. 
Шектелүүчү анда 6 айдан бери иштеп, үйүнүн жанындагы времянкада жашачу. 
"Малчы Бишкекке качып келип, улам-улам токтогон жерин алмаштырып турган", - деп ИИББ белгиледи. 
Үч күндөн кийин, буга чейин бир нече жолу соттолгон 1980-жылы туулган М.С., борбор шаардагы күнүнө берилүүчү батирлердин биринде камакка алынды. Анын жанынан 1 миллион сом табылган, бирок калган 400 миң сомду шектелүүчү коротуп жетишкен. 
Малчы Сокулук районунун ИИБсинин убактылуу кармоочу жайына жеткирилди. Сотко чейинки өндүрүш иши уланууда. 
