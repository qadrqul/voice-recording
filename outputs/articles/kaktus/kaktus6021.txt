Россиянын Кыргызстандагы элчилигинин алдындагы митинг учурунда милиция кармап кеткен укук коргоочулар Бишкектин Биринчи май райондук сотуна жеткирилди. Укук коргоочу Азиза Абдирасулова аларга "Укук коргоо органдарынын талаптарына баш ийбөө" жана "Майда бейбаштык" беренеси боюнча айып коюлуп жатканын билдирди.
Укук коргоочулар Өндүрүш Токтонасыров, Динара Ошурахунова, Азиза Абдирасулованы 17-мартта эртең менен милиция кармап кеткен. Алар айрым жарандык активисттер, укук коргоочулар менен чогуу Украинадагы согушка каршылык билдирип чыгышкан.
Милиция азырынча комментарий бере элек.
Акыйкатчы Атыр Абдырахматова укук коргоочуларды кармап кеткен окуяга байкоо салып турарын "Азаттыкка" билдирди.
14-мартта Бишкектин Биринчи май райондук соту Россиянын Кыргызстандагы элчилигинин алдында 11-марттан 11-апрелге чейин митинг, акцияларды өткөрүүгө тыюу салуу боюнча райондук милициянын чечимин мыйзамдуу деп тапкан.
Ала-Тоо аянтында, Жогорку Кеңештин жана президенттик администрациянын имаратынын алдында да акцияларды өткөрүүгө убактылуу тыюу салынган.
Мындай иш-чараларды Бишкектин Максим Горький атындагы скверде уюштурса боло турганы кабарланган.
Жарандык коом Россиянын Кыргызстандагы элчилигинин алдында Киевди колдогон бир нече акция өткөрдү. Ошол маалда Москваны жактагандар да пикетке чыккан.
Расмий Бишкек калыс позицияны карманып, Киевди жана Москваны жаңжалды сүйлөшүү, тынчтык жолу менен чечүүгө чакырган.
24-февралда Россия Украинага бастырып киргенден бери бир нече шаарлар талкаланды. 3 миллиондой адам качкынга айланып, эки тараптан тең курмандыктардын саны өсүүдө. Эл аралык коомчулук Москванын бул аракетин айтыптап, өлкөгө бир катар санкцияларды салды.
Булак: Азаттык үналгысы
