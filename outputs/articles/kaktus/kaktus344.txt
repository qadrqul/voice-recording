Ысык-Көл облусунун Каракол шаарында газ баллон жарылып, 6 адам жаракат алып, бир жаш кыз каза болду. Бул тууралуу бүгүн, 10-январда Kaktus.media'га ӨКМдин басма сөз кызматы кабарлады. 
Өзгөчө кырдаалдар министрлиги берген маалыматка ылайык, "Кыргыз бургер" деп аталган тез тамактануучу жайда, саат 15:16да газ баллон жарылган. Окуя болгон жерге өрт өчүрүүчү бригада чыгып, 15.30да өрт чектелип, 15.42де толугу менен өчүрүлгөн. 
Жарылуунун айынан 2000-жылы туулган кыз каза болуп, дагы 6 адам ар түрдүү оордуктагы күйүктөрү менен ооруканага жеткирилди. 
