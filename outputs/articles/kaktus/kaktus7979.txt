Чүйдө 17 жаштагы кызды "Алтын казына" тойканасынын кызматкерлери зордуктады деген окуя боюнча дагы бир шектүү кармалды. Маалыматты Чүй ОИИББдин маалымат кызматынан билдиришти.
Маалым болгондой, 7-августта Аламүдүн РИИБине У.Ж. аттуу жаран арыз менен кайрылып, 17 жаштагы кызын эркине каршы зордуктагандарды жоопко тартууну суранган.
Бул факты каттоого алынып, милиция кызматкерлери 20 жаштагы Э.У`ну кармап, ал 2 айга камакка алынган. Кийинчерээк дагы бир шектүү кармалды.
"Тергөө иштеринин жүрүшүндө 1996-жылы туулган Т.М. аттуу жаран колго түшүрүлүп, убактылуу кармоочу жайга киргизилди", - дешет маалымат кызматынан.
Буга чейин Чүйдө 17 жаштагы кызды зордуктоого "Алтын казына" тойканасынын эки кызматкери шектелип жаткан. Алар кызды мейманкага алып барып алмак-салмак зордукташканы айтылган. 
