Ош шаарында адам өлтүрүү фактысы катталып, шектүү колго түшүрүлдү. Аталган шаардык ички иштер башкармалыгынын маалыматына караганда, маркум менен шектүү чогуу ичимдик ичишкен.
Окуя 12-августта орун алган. Анда мурдатан тааныш болгон 1964-жылы туулган И.К. менен 1961-жылы туулган Ө.А. "Винт" бильярд клубунда жолугушуп, ичимдик ичишкен. Бильярд клубунан чыккандан кийин алар Ө.А`нын үйүнө барышып ичимдик ичүүнү улантышкан. Андан соӊ көчөгө чыгышып өз ара чырдашып, мушташып кетишкен. Ө.А. унаасынан бычак алып чыгып И.К.`нын сол жак көкүрөгүнө сайып жиберген. 
Жабырлануучу Ош шаардык "Тез жардам" кызматы тарабынан саат 23:30 чамасында Ош шаардык ооруканасына жеткирилип, жандандыруу бөлүмүнө түшкөн. Ал көп кан жоготуп, эсине келбей каза болгон.
Кылмышка шектүү катары 14-август күнү эртеӊ менен саат 05:00 чамасында маркумдун таанышы Ө.А. кармалды. Кармалган жаран маркум менен урушуп жатып кармана албай кеткенин, унаасындагы бычак менен сайып жибергендигин билдирген. 
Учурда тиешелүү экспертизалар дайындалды. Шектүүгө карата 122-беренеге (адам өлтүрүү) ылайык кылмыш иши козголуп, убактылуу кармоочу жайга киргизилди.
