Бишкек-Ош унаа жолунун 132,5-чакырымында, тагыраагы, Төө-Ашуу ашуусунда кар көчкү түштү. 
Транспорт жана коммуникация министрлигинин маалыматына ылайык, кар көчкү 10-январда түнкү саат 23:00 чамасында түштү. Көчкүнүн көлөмү 4000 куб метрди түзүп, жолду дароо кардан тазалоо иштери башталды. 
Аталган унаа жолдо каттам убактылуу жабылып, саат 23:50дө жол бир тараптуу ачылган. 11-январга караган түнү саат 00:15те унаа жол толугу менен тазаланып эки тараптуу ачылды.
Көчкү бир унааны басып калды. Бактыга жараша, жолчулар унаадагы адамдарды аман-эсен алып чыгышты. Жабыркагандар болгон жок.
