Депутат Адахан Мадумаров башкы прокурор Курманкул Зулушев мурунку саламаттыкты сактоо министри Алымкадыр Бейшеналиевге козголгон кылмыш ишинин айынан аны кызматтан алууну мыйзамдуу деп эсептейби деген суроого кызыкты.
Жогорку Кеңештин 12-апрелдеги жыйынында эл өкүлү 2022-жылы башкы прокурор бир аз мөөнөткө кызматынан четтетилип, кийин милдетин аткарууга киришкенин эске салды.
"Бул мыйзамдуу деп ойлойсузбу?", - деп сурады Мадумаров.
Зулушев кызматтан убактылуу четтетилбегенин билдирди. 
"Президенттин жарлыгынын негизинде ыйгарым укуктарымды убактылуу токтоттум. Андан кийин министр ага карата атайын иш козгогондугумду айтып, президент териштирүү мезгилине объективдүү болушу үчүн ушундай чечим кабыл алды.10 күндөн кийин мен өз милдеттеримди аткарууга кириштим. Президент мамлекеттин кепилдиги. Эгерде ал чечим кабыл алса, анда биз аны аткарууга милдеттүүбүз", - деди башкы прокурор.
"Мыйзамда ушундай деп жазылганбы?", - деп кайра суроо узатты депутат.
"Мыйзам боюнча президент барына жооп берет", - деди Зулушев.
"Жок. Эми сиз кожоюн өзү билет деп айттыңыз", - деди Мадумаров.
"Мен антип айткан жокмун, так жооп бердим", - деп жооп кайтарды башкы прокурор.
