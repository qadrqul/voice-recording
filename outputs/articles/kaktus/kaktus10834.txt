Россиянын Челябинск облусунда изделип жаткан уюшкан кылмыштуу топтун мүчөсү Кыргызстанда кармалды. Бул тууралуу УКМКдан кабарлашты.
Маалым болгондой, 10-мартта Бишкек шаарынын аймагында мамлекеттер аралык издөөдө жүргөн Россиянын К.А.В. аттуу жараны кармалып, УКМК убактылуу кармоочу жайына киргизилди. Кармалган жаран жасалма документтерди жасоо жолу менен Кыргыз Республикасынын жарандыгын алууну көздөп жүргөн.
Ал кылмыш жоопкерчилигинен качуу максатында 15 миң доллар берип, Кыргыз Республикасынын жарандыгын алуу үчүн тиешелүү документтерди чогултуп жүргөн.
Учурда КР УКМК тарабынан кылмышка тиешеси бар адамдарды аныктоо жана бул факты боюнча бардык жагдайларды тактоо боюнча тиешелүү тергөө-ыкчам иш-чаралары жүргүзүлүүдө.
