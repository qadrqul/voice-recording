Борбор Азия чемпионатында Кыргызстандын эркектер курама командасы Өзбекстанды жеңип алды. Мелдеш ушул күндөрү Ферганада өтүп жатат. 
КРдин волейбол федерациясы берген маалыматка ылайык, оюндун башында эле кыргыздар 2:1 эсеби менен алдыга чыгышкан, бирок өзбек командасы эсепти теңдеген. Андан кийин чечүүчү, бешинчи партия башталды. 
Матчтын бул бөлүгүндө кыргызстандыктар 15:13 эсеби менен атаандашынан жеңишти сууруп чыгышты. Ошону менен жалпы эсеп - 3:2 болду. 
Белгилей кетсек, аймактык чемпионаттын алкагында КРдин курама командасы Казакстанга 2:3 эсебинде утулуп калган, ал эми Тажикстанды 3:0 эсебинде жеңип чыккан болчу. 
Группадагы матчтардын жыйынтыгы менен жарым финалдын катышуучулары аныкталат. Жарым финалдык оюндар 21-августта өтөт. 
Белгилей кетсек, ушул эле учурда Ферганада кыз-келиндер арасында да мелдеш өтүп жатат. Кыргызстандык кыздар Өзбекстан (0:3) жана Казакстандын (0:3) командаларына утулуп, Тажикстанды 3:0 эсеби менен жеңип, группа ичинде үчүнчү орунду алышты.
