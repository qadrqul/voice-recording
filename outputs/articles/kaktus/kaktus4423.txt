Оперативдүү жооп кайтаруу координациялык тобуна "Бүтүн Кыргызстан" партиясынын шайлоо комиссиясынын атынан арыз түшкөн. Тагыраагы АКИpress маалымат агенттигинин жазган макаласы боюнча.
АКИpress 2021-жылдын 19-ноябрында: "Президент Жапаров мамлекетке чыккынчылык кылган талапкерди түрмөгө камоону убада кылууда" деген аталыштагы макала жарыялаган. 
Акыйкатчы макалада төмөнкүлөр сөзмө-сөз жазылганын белгилейт: "Президент Садыр Жапаров бүгүн катуу билдирүү жасады: "Шайлоодон кийин суракка алып, тыкыр иликтөө жүргүзөбүз жана күнөөлүүлөрдү жоопко тартабыз. Чыккынчыларды жазалоонун эскирүү мөөнөтү болбошу керек. 
Эмне тууралуу сөз болуп жатат? "Жерди сатып, Баткенди өнүктүрбөй койгондор жөнүндө сөз болуп жатат. Алардын мындай аракетинен улам ал жерлерди кайра кайтарып берүү аракетин көрүп жатабыз".
Эмнеге аны дароо, азыр бүтүрүүгө болбойт? "КРдин Президентин жана Жогорку Кеңешинин депутаттарын шайлоо жөнүндө мыйзамга ылайык, катталган талапкерди кылмыш жоопкерчилигине тартууга жана камакка алууга болбойт".
Башкача айтканда, президент депутаттыкка талапкерди айткан. Президент 1956-жылы жана 2009-жылдын 3-мартындагы коңшу өлкөлөргө жерди өткөрүп берүү тууралуу сөз кылган. Биринчи окуядагылардын барынын көзү өтүп кетти, экинчиси депутаттыкка талапкер Төрт-Көчө тилкесиндеги 275 метр жерди тажик жери деп таануу боюнча протоколго кол койгон А.Мадумаровго байланыштуу.
Кыязы, айтып жаткан талапкер үчүн азыркы шайлоонун жыйынтыгы жашоодогу эң маанилүү нерсе болуп калат окшойт – ал аз добуш алып, ЖКга кирбей калса, түрмөгө отурушу мүмкүн",-деген президент.
"Бүтүн Кыргызстандын" ыйгарым укуктуу өкүлү Бакиров бул макала президенттин сөздөрүн уруксатсыз чечмелеп, талапкердин, саясий партиянын аброюна шек келтирүүгө жөндөмдүү деп эсептейт жана маалымат агенттигине карата чара көрүүнү өтүнөт. 
Акыйкатчы өз кайрылуусунда журналисттер 2009-жылдын 3-мартындагы түпнускага көңүл бурбаганын белгиледи. Документте жерди сатуу же тажик тарап менен талаштуу тилкеге ​​менчик укугун таануу тууралуу бир да сөз жок.
"Биз 2009-жылдан 2021-жылга чейин ар кандай компетенттүү органдардын кызматкерлери документтерди бир нече жолу текшерип, алардын бири да документке кол коюуда Мадумаровдун жасаган кылмышын билдирген эмес деп эсептейбиз. Президенттин сайтында президенттин сөзү жарыяланган эмес, ал эми макалада бир гана талапкер аталып, терс көрсөтүлүп калган", - деп белгилейт акыйкатчы өз арызында.
Бакиров бул материал окурмандарга туура эмес маалымат берүү жана шайлоо өнөктүгүн үзгүлтүккө учуратуу максатында жазылган деген оюн айтты.
Партия бул маалымат каражаттарына чара көрүүнү суранат.
Даттануу үгүт иштери боюнча жумушчу топторго, ошондой эле шайлоо процессинен түшкөн даттанууларга берилди. Азырынча ал боюнча чечим чыга элек.
