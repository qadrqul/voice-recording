Депутат Марлен Маматалиев Казакстанга сууну бербей коюуну сунуштады. Бул тууралуу ал бүгүн, 11-майда, Жогорку Кеңештин жыйыны учурунда айтты. 
Анын айтымында, Казакстан ЕАЭБ макулдашуулардын негизинде жүктөрдү такыр текшербеш керек болчу, бирок фуралар чек арада турат, аларга түрдүү жолтоолорду жасап жатышат. Эми мынтип электрондук эсеп-фактураларын киргизип жатышат. 
"Жүктөрдү ташуу боюнча макулдашууну премьерлер эки тараптуу кылышкан, өлкөлөр өздөрү чечип алышат деп. Кайсы премьер менен вице-премьерлер киргизген муну? Чек арада фуралар турат. Казакстан өзүнүн саясатын жүргүзүүдө. Жүктүн бардыгы алар аркылуу өтүүсүн каалайт. Анда буга чейин депутат сунуштагандай, аларга сууну бербей коелу", - деди Маматалиев. 
Эске салсак, буга чейин мындай демилгени Айбек Алтынбеков көтөрүп чыккан. Кийин Казакстандын финансы министри Ерулан Жамаубаев бул маселе боюнча кыргыз тарап менен түшүнбөстүктөр жок деп жар салган. 
