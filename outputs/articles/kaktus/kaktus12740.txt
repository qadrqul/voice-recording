Бишкекте өтүп жаткан күрөш боюнча дүйнөлүк рейтингдик мелдеште балбан Айпери Медет кызы 76 кг салмак ченинде алтын байгени жеңди.
Айпери Медет кызы бүгүн, 2-июнда мелдештин экинчи күнүндө таймашка чыгып, беттешти квалификациялык айлампадан баштаган.
Медет кызы алгач казакстандык балбанды, андан кийин украиналык спортчуну жеңип алган.
Ал эми финалда кытайлык балбан кызды 5:3 эсебинде утту.
Эскерте кетсек, грек-рим, эркин жана кыз-келиндер күрөшү боюнча Каба уулу Кожомкул жана Раатбек Санатбаев атындагы дүйнөлүк рейтингдик мелдеш 1-4-июнь күндөрү "Бишкек-Арена" муз аянтчасында болуп жатат. Ага дүйнөнүн булуң-бурчунан келген 500дөн ашык спортчу катышууда.
