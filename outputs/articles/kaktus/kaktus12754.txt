Министрлер кабинетинин төрагасы Акылбек Жапаров Ысык-Көл облусуна болгон иш сапарынын алкагында бир катар объектилер менен таанышты. Бул тууралуу министрлер кабинетинен билдиришти.
Жапаров тик учак менен "Сары-Жаз дарыясында ГЭСтер каскадын куруу" долбоорунун алкагында ГЭСтин курулушу менен таанышты.
Министрлер кабинети Кытай менен биргеликте Сары-Жаз дарыясында жалпы кубаттуулугу 1100 МВт болгон алты ГЭС каскадын куруу пландалып жатканын белгилейт.
Бул долбоордун максаты - электр энергиясынын тартыштыгын азайтуу жана керектөөчүлөрдү энергия менен камсыздоонун ишенимдүүлүгүн жана сапатын жогорулатуу.
Акылбек Жапаров ошондой эле Дүйнөлүк банктын "Борбор Азиядагы аймактык мамилелерди жакшыртуу боюнча программалардын үчүнчү фазасы" долбоорунун алкагында Түп-Кеген жана Каркыра-Турук-Сары-Жаз автожолдорунун курулушу менен таанышты. Анын жалпы узундугу 52 чакырымды түзөт.
