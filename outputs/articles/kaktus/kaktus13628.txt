Жалал-Абад облусунун Ноокен районунда кызмат адамдары тарабынан жер тилкелери мыйзамсыз берилгени аныкталды. УКМКнын маалыматында айтылгандай, кылмышка шектелип 4 кызматкер кармалды.
УКМК тарабынан козголгон кылмыш ишинин алкагында Ноокен районунун жергиликтүү өз алдынча башкаруу органдарынын жасалма чечимдери менен жер тилкелерин мыйзамсыз берүү боюнча көптөгөн фактылар, ошондой эле айыл чарба багытындагы жерлерге трансформациялоосуз жеке турак жай куруу үчүн шаар куруу жана укук белгилөөчү документтерди мыйзамсыз берүү фактылары такталды.
Учурда жогорудагы мыйзамсыз аракеттерди жасоого башка кызмат адамдарынын катыштыгын аныктоого багытталган комплекстүү тергөө иш-чаралары жүргүзүлүүдө.
