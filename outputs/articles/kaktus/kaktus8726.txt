Баткенде аскер кызматкеринин денесинин калдыктары табылды. Маалыматты УКМКнын Чек ара кызматынын кабарлашып, азырынча маркумдун аты-жөнү тактала электигин билдиришти.
14-17-сентябрда Кыргыз-Тажик мамлекеттик чек арасындагы куралдуу кагылыштан кийинки ыкчам-иликтөө иш-аракеттеринин жүрүшүндө Чек ара кызматынын бронежилетин кийген аскер кызматкеринин денесинин калдыктары табылды.
"Тилекке каршы, дененин сырткы бөлүгүнүн 90 пайыздан ашыгы жабыркагандыктан анын аты-жөнүн дароо аныктоо мүмкүн болбоду. Жүргүзүлгөн соттук-медициналык экспертиза табылган дене дайынсыз жоголгон лейтенант Дастан Анарбековго таандык болушу мүмкүндүгүн аныктады. Анарбековдун туугандары соттук-медициналык экспертизанын жыйынтыгы менен макул болбогондугуна байланыштуу тиешелүү иликтөө органдары тарабынан каза тапкан адамдын өздүгүн аныктоо жана анын туугандары менен туугандык байланышы бар экендигин аныктоо максатында генетикалык-экспертиза (ДНК-тест) өткөрүүгө Казакстандагы лабораторияга керектүү материалдар жөнөтүүгө даярдалды. ДНК-тесттин жыйынтыгы каза тапкан аскер кызматкердин ата-энесине жана жакын туугандарына маалымдалат", - дешет мекемеден.
Генетикалык экспертизанын жыйынтыгы чыкканга чейин лейтенант Дастан Анарбековду издөө иш-аракети улантыларын кошумчалашты мекемеден.
Белгилей кетсек, Тажикстандын куралдуу кол салуусунда Баткенде атуулдук милдетин аткарып жүргөн 21 жаштагы Дастан Анарбеков дайынсыз болуп изделип жаткан.
