Жашы жете элек кызга сексуалдык ыплас аракеттерди жасаган деп шектелген жаран убактылуу кармоочу жайда асынып алган. Бул тууралуу Чүй облусунун ички иштер башкы башкармалыгынан билдирет.
Маалыматка караганда, 24-октябрда Токмок ШИИБдин тергөө кызматы тарабынан жашы жете элек кызга карата ыплас аракеттерди жасаганга шектелип 1973-жылы туулган С.И.Ж. кармалган. Ал буга чейин бир нече ирет соттолгон, жабырлануучу тараптан ижарага батир алып жашап жаткан.
Кармалган жаран саат 04:00дө Токмок ШИИБдин убактылуу кармоочу жайына киргизилген. Саат 08:45 чамасында С.И.Ж камерада жалгыз калган учурда спорттук күрмөсүнө асынып алган.
Окуя боюнча 26-октябрда чогултулган материалдар Чүй облустук прокуратурасына жөнөтүлгөн. Учурда Токмок шаардык ички иштер башкармалыгынын жана ИИМдин Тышкы чалгындоо кызматынын кызматкерлерине карата кызматтык иликтөө иштери жүрүп жатат.
Башкы беттеги сүрөт иллюстрациялык: go32.ru.
