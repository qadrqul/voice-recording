Дайынсыз болуп жаткан депутат Чыңгыз Айдарбеков УКМКда эмес. Бул тууралуу Kaktus.media сайтына анын кесиптештери билдиришти.
Алардын айтымында, Улуттук коопсуздук боюнча мамлекеттик комитеттин кызматкерлери кыргыз-казак чек арасынан өтүп жатканда депутатты кармашкан эмес.
"ММКда туура эмес маалыматтар тарап кеткен. Айдарбеков чек арадан кармалган эмес, азыр ал чет өлкөдө", - деп айтылат парламенттин маалыматында.
Буга чейин, Айдарбеков кесиптеши Эмил Жамгырчиев менен 26-ноябрдан 27-ноябрга караган түнү кыргыз-казак чек арасынан өтмөкчү болгондо, "Ак-Жол" постунан токтотулганы айтылган. Алар Казакстанга сөөк коюуга бара жатышкан.
Кийинчерээк аларга атайын кызматтын кызматкерлери келип, УКМКга алып кетишкен. Жамгырчиев бир канча убакыттан кийин мамлекеттик комитеттин имаратынан чыгып кеткен.
