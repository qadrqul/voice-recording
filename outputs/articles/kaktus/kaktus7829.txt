Бокстун WBA версиясы боюнча дүйнө чемпиону Дмитрий Бивол Кыргызстанга келди. Аны "Манас" аэропортунан тосуп алышты.
Бивол машыгуу үчүн Ысык-Көлдөгү Тамга айылына барат. Ал жакта 28-августка чейин болору айтылды.
Белгилей кетсек Бивол Токмокто төрөлүп, кийин Россияга көчүп кеткен. Ал буга чейин да Кыргызстандын бокс боюнча курамасынын экс-башкы машыктыруучусу Адылкан Бекболотовдун чакыруусу менен Кыргызстанга машыгууга келген.
Үстүбүздөгү жылдын 7-майында Бивол Бүткүл дүйнөлүк бокс ассоциациясынын жеңил салмактагы кур үчүн беттеште мексикалык Сауль Канело Альварести жеңип алган. 31 жаштагы Бивол үчүн бул жеңиш анын карьерасындагы 20-жеңиши болду.
