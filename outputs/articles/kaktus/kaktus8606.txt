Жогорку Кеңештин экс-спикери Ахматбек Келдибековду сот толугу менен актады. Маалыматты Биринчи Май райондук сотунан ырасташты.
Соттун маалыматына ылайык, Ахматбек Келдибековго "Кызматтык абалынан кыянаттык менен пайдалануу" (эки айып) жана "Коррупцияга аралашуу" беренелери боюнча 3 айып тагылган.
"Ахматбек Келдибековдун ишинде кылмыштын курамы жок болгондугуна байланыштуу күнөөсүз деп акталды", - деп айтылат соттун маалыматында.
Эске салсак, экс-спикер Ахматбек Келдибеков 2013-жылы ноябрда кармалган. Ал 2002-2005-жылдары Социалдык фонддун төрагасы болуп турганда коррупция, 2008-2009-жылдары салык кызматын жетектеп турганда, 2010-2011-жылдары Жогорку Кеңештин төрагасы болуп турганда кызмат абалынан кыянаттык менен пайдаланган деп айыпталган.
2015-жылдын ноябрь айында Бишкектин Биринчи Май райондук соту экс-спикерди 304-берененин "Кызматтык абалынан кыянаттык менен пайдалануу" боюнча күнөөлүү деп таап, Москвада Жогорку Кеңештин атайын өкүлчүлүгүн түзгөндүгү үчүн 3 миллион сом айып салган.
2021-жылы Жогорку Сот Келдибековго карата өкүмдөрдү жокко чыгарып, жаңы ачылган жагдайларга байланыштуу ишти Биринчи Май райондук сотуна кайра кароого жөнөткөн.
