Бишкектеги 5-кичи райондо 3 адамды өлтүрүүгө шектелген жаран кармалды. Маалыматты ИИМден билдиришти.
Такталгандай, 16-февралда саат 21:00 чамасында милицияга үч адамдын - 1972-жылы туулган аялдын, 2005-жылы туулган кыздын жана жаш баланын сөөгү табылганы тууралуу маалымат түшкөн. 
Бул факты боюнча Кылмыш-Жаза кодексинин 122-беренеси (адам өлтүрүү) менен кылмыш иши козголду.
Колго түшүрүлгөн жаран Баткен облусунун Кадамжай районунун 1986-жылы туулган А.Ч.К. аттуу тургуну. Kaktus.media сайтына күч түзүмдөрүнөн билдиришкендей, шектүү кол күрөш боюнча спорттун чебери. Ошондой эле Кадамжай району боюнча Жогорку Кеңештин Баткен району боюнча депутаттыгына талапкер болгон, УКМКнын 9-кызматында да иштеген.
