Баткен облустук соту блогер Батмакан Жолболдуева үй камагына чыкканын кабарлады. Ал журналист Арзыгүл Галымбетованын өлүмүнө байланыштуу козголгон иштин алкагында камакка алынган.
Билдирүүгө ылайык, 18-августта айыпталуучунун жактоочусу баш коргоо чараны өзгөртүү өтүнүчүн келтирген. Сот өтүнүчтү канааттандырып, соттук териштирүүлөр аяктаганга чейин Жолболдуеваны үй камагына чыгарды.
Кийинки соттук отурум 8-сентябрда өтөт.
Эске салсак, 25-мартта Арзыгүл Галымбетованын ден соолугу начарлап, ооруканага кайрылган. Ал эми кечки саат 20:00до неврология бөлүмүндө каза болуп калган. Бул факт "шалаакылыктын айынан өлүмгө жеткирүү" беренеси боюнча катталып, экспертизалар дайындалган. Анын өлүмүнө шектелип 33-жаштагы Батмакан Жолболдуева кармалган.
Жолболдуева бейбаштык кылганга жана бийлик өкүлүнө же коомдук тартипти көзөмөлдөгөн адамга каршылык көрсөткөн деп айыпталууда. Экинчи айып - жасалма документ колдонуу, үчүнчүсү - байкабастыктан адам өлүмүнө алып келүү, дагы бири - жеке турмуштун сырын бузуу.
