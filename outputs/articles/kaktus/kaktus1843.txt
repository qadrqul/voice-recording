Туран саясий партиясынын лидери Жеңиш Молдокматов 6-июлга чейин Бишкектеги №1 СИЗОдо калтырылды. Мындай чечимди Бишкек шаардык соту кабыл алды.
24.kg маалымат агенттиги билдиргендей, бүгүн, 1-июнда сот имаратынын жанында Туран саясий партиясынын лидерин колдогон митинг болуп өттү. Анда 30га жакын адам аны камактан бошотууну талап кылышкан.
Эске салсак, Туран партиясынын лидери Жеңиш Молдокматов 6-майда былтыркы 6 жана 9-октябрындагы окуялар боюнча суракка чакырылган.
 "Эгерде биз Октябрь окуясы боюнча акыйкат тергөө жана жакшы натыйжаларга жетүүнү кааласак, анда Садыр Жапаров менен Камчыбек Ташиевди күбө катары суракка алуу керек. Бул абдан маанилүү, анткени бул адамдар окуялардын түздөн-түз катышуучулары. Мен жазылгандарды танбайм, бирок мен Ташиевдин иш-аракеттери өтө чоң роль ойногонун баса белгилегим келет ", - деп билдирген Молдокматов биринчи сурактан кийин.
Андан кийин Молдокматов кармалып, убактылуу кармоочу жайга киргизилген. Сот аны ушул жылдын 1-июлуна чейин №1 СИЗОнун тергөө абагында калтырды.
