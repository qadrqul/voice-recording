Дмитриевка айылында жок кылынган террористтин кошуналары болуп чыккан туристтер тобу кыргызстандыктардан жардам сурап кайрылышты.
Алардын Kaktus.media сайтына билдиришинче, бир күн мурун саат 06:00 чамасында милиция кызматкерлери аларды атайын операция үчүн ижарага алган үйдөн шашылыш түрдө алып чыгышкан. Жадакалса кийинип, документтери менен жеке буюмдарын ала албай баш калкалаган жеринен чыгып кетишкен. Натыйжада үй бардык буюмдары менен кошо күйүп кеткен.
Алар "Кант" мейманканасына убактылуу жайгаштырылган. Россиянын аскер базасынын кызматкерлери тамак-аш алып келишкен, бирок кийимдери да жок.
Туристтер кыргызстандыктардан аларга ар тараптуу жардам көрсөтүүнү суранышат: кийим-кече, бут кийим, тамак-аш, жакындары менен баарлашуу үчүн мобилдик аппараттар менен камсыз кылуу.
"Азыр чөнтөк телефондор абдан керек болуп жатат. Биз аларды белекке эмес, убактылуу колдонууну суранабыз. Мүмкүн кимдир бирөөнүн эски Android телефону бардыр, жок дегенде бир-эки жумага", - дешет алар.
Туристтердин айтымында, алар документтерин калыбына келтирүүгө аргасыз, юридикалык жардамга да муктаж.
"Балким министрлик менен байланышып, бизге документ берүүнү тездетүү үчүн кандайдыр бир жол бардыр. Анткени стандарттуу процедуралар боюнча үч-төрт айга созулат. Бул көп убакыт", - дешет алар.
Туристтер ар кандай суроолорго жана баарлашууга ачык жана көрсөтүлгөн жардам үчүн ыраазы болушат.
Жардам берүү үчүн 0552 35 46 26 телефону аркылуу байланышсаңыз болот.
