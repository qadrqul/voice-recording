ИИМдин Баңгызаттарды мыйзамсыз жүгүртүүгө каршы кызматы күч түзүмүнүн мурдагы кызматкерин кармады. Ал баңгизатын сатууга аракет кылган деп шектелүүдө.
ИИМдин маалымат кызматынан кабарлашкандай, Таш-Көмүр шаарында гашишти сатууга аракет кылган учурда Жалал-Абад облусунун Аксы районунда жашаган 1955-жылы туулган А.К. аттуу жаран кармалды. 
Тергөө учурунда кармалган жаран 2009-жылы Өзбекстандын укук коргоо органдары тарабынан баңгизатка байланышкан кылмыштарды жасагандыгы үчүн камалып, 2017-жылы бошотулган. Мындан тышкары ал күч түзүмдөрүнүн мурдагы кызматкери болуп иштеп кеткен.
Ошондой эле баңги тобунун башка мүчөлөрү аныкталып, алардын бири Жалал-Абад облусунун Таш-Көмүр шаарында жашаган А.С. экени аныкталып, кармалды. 
Бул факты боюнча 282-берене (Баңги каражаттарын, психотроптук заттарды жана алардын аналогдорун сатуу максатында мыйзамсыз даярдоо) менен кылмыш иши козголду. Азыркы учурда бул кылмышка тиешеси бар башка жарандарды аныктоо жана кармоо боюнча амалдар жүргүзүлүүдө.
