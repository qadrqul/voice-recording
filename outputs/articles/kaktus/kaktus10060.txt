Президент Садыр Жапаровдун демилгеси менен жакынкы мезгилде Ош облусунун Чоң-Алай районунда памирлик кыргыздар үчүн 400 үйдүн курулушу башталат. Бул туурасында президенттин администрациясынан маалымдашты.
Курулуш иштерин быйыл май айында баштоо пландалууда. Бардык үйлөр жылуулук, электр энергиясы жана ыңгайлуу жашоо үчүн зарыл болгон башка нерселер менен камсыздалат.
"Өлкө жетекчилиги Афганистандын Кичи жана Улуу Памир аймактарындагы бардык этникалык кыргыздарды толугу менен көчүрүү үчүн зарыл чараларды көрүп жатат. Бул максаттар үчүн мамлекетте жетиштүү күч жана каражаттар бар", - деп айтылат билдирүүдө.
