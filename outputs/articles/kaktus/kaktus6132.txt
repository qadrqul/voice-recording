Кечээ кечинде Бишкекте курулуп жаткан көп кабаттуу үйдүн дубалынын бир бөлүгү коңшу үйдүн чатырына кулап түшкөн. Окуя Жаш Гвардия 75 дарегинде, саат 03:30да болгон.
12-кабаттан пеноблок кулап, эки кабаттуу үйдүн чатырын талкалап кеткен. Окуядан үч адам жаракат алды.
Бишкек мэриясынын басма сөз кызматы Kaktus.media сайтына билдиргендей, курулуп жаткан объект мэрияга жана райондук администрацияга тиешелүү эмес.
"Бирок биз маалыматты Мамлекеттик курулушка бердик. Бүгүн дем алыш күн, колдон келгендин баарын жасадык", - деп билдиришти шаардык мэриядан.
