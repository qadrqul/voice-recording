УКМКнын Чек ара кызматынын аскер кызматкери каза болду. Окуя 9-ноябрда болгонун Чек ара кызматынан кабарлашты.
Алдын ала маалыматтарга караганда, жоокер А.Т. уулу күзүндө аскерге чакырылган. Ыкчам кызматтын жоокери 9-ноябрда саат 05:45 чамасында аскердик бөлүктүн медициналык пунктуна дене табы жогорулганын, тамагы ооруп жатканын айтып кайрылган.
"Болжол менен саат 15:00дө анын абалы кескин начарлап, оозунан кан кеткен. Ага ыкчам түрдө "Тез жардам" кызматы чакыртылган. Жерине келген адистер жоокердин каза болгонун аныкташты", - деп айтылат маалыматта.
Бул факты боюнча тергөө иштери башталды. Ошондой эле ИИМдин жана Аскер прокуратурасынын өкүлдөрүнүн катышуусунда жоокердин денеси союлган. Экспертизанын жыйынтыгын алуу үчүн Бишкекке жөнөтүлдү.
