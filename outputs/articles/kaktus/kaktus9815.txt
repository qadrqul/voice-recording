Кыйноолордун алдын алуу улуттук борборунун кызматкерлери 10-январга чейин камакка алынган балдар дарыгерлеринен кабар алышты. Алар менен кошо Кыргызстандын көз карандысыз медициналык профсоюзунун башчысы Бермет Барыктабасова да барган.
"Бишкектеги №3 шаардык балдар клиникалык ооруканасынын жана Эне жана баланы коргоо улуттук борборунун камактагы беш дарыгери менен баарлашуу болду. Дарыгерлер кыйноо же катаал мамиле боюнча даттанышкан жок", - дешет улуттук борбордон.
Эске салсак, 3 жаштагы баланын өлүмүнө байланыштуу эки оорукананын дарыгерлери 10-январга чейин камакка алынган. Дагы бир дарыгер үй камагына чыккан. Кийинчерээк чарчап калган бала министрлер кабинетинин төрагасы Акылбек Жапаровдун тууган-туушканы экени белгилүү болгон.
