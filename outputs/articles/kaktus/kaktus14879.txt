Астананын саламаттыкты сактоо департаменти "Ирина Кайратовна" тобунун концерти учурунда 21 жаштагы мобилографтын өлүмүнүн расмий себебин жарыялады, деп билдирет Tengrinews.kz.
Астананын саламаттыкты сактоо департаментинин басма сөз кызматы соттук-медициналык экспертизанын жыйынтыгында 21 жаштагы мобилографтын өлүмүнүн алдын ала себеби тастыкталганын билдирди.
"Өлүмдүн алдын ала себеби - курч геморрагиялык панкреатиттик некроз - токсикологиялык изилдөөнүн жыйынтыгы менен тастыкталды", - деп билдирди Астананын саламаттыкты сактоо департаменти Tengrinews.kz сайтынын расмий суроосуна жооп берип жатып.
Эске сала кетсек, "Ирина Кайратовна" тобунун мобилографы 14-октябрда Астанадагы концерт учурунда күтүүсүздөн каза болгон. Жигит топтун концертинин алдында көрүүчүлөрдүн көңүлүн жылытып жаткан ди-джейди видеого тартып жатып, капысынан эс-учун жоготуп жыгылган. Сахнадагы адамдар жигитке чуркап келип, аны өзүнө келтирүүгө аракет кылышкан. Кийин сахнанын артына алып кетишкен. 30 мүнөттөн кийин алар мобилограф каза болгонун билдиришип, концерт токтогон.
