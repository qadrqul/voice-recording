Бүгүн, 29-сентябрда Бишкектин Биринчи Май райондук сотунда Кой-Таш окуясы боюнча кезектеги соттук отурум өтүүдө. Мурдагы мамлекет башчысы Алмазбек Атамбаев, президенттик администрациянын экс-башчысы Фарид Ниязов жана саясатчы Равшан Жээнбеков баш болгон ондогон адамдар айыпталууда.
Прокурордун айтымында, соттолуучу А.Атамбаев дайыма келбей калгандыктан, алар сот отурумдарын онлайн режиминде өткөрүүнү суранышууда.
Бирок, адвокат Замир Жоошев соттон прокурорлордон баш тартууну жана Атамбаевге каршы козголгон кылмыш ишин өзүнчө өндүрүшкө бөлүүнү суранды.
Башка адвокаттар прокурорлордун өтүнүчүнө нааразы болушту.
"Сот залында бир нече айыпталуучулардын адвокаттары жок. Эмне үчүн биз башка айыпталуучулардын пикирин жана алардын укуктарын эске албайбыз? Конвой сотко Атамбаев ооруп жатат деген справканы берди. Эмне үчүн биз анын укугун бузуп жатабыз?", - деп юристтер нааразычылыгын билдирди.
Бардык адвокаттар Кыргызстандын жарандарынын конституциялык укуктары бузулганын көрсөтүп, алардын укуктары бузулбашы керектигин билдиришти. Андан кийин алар прокурорлордон баш тартууну жана сот отурумун башка күнгө жылдырууну талап кылышты.
Жыйынтыгында судья Азирет Медеров прокурорлордун өтүнүчү канааттандырганын айтып, мамлекеттик айыптоочулардан онлайн соттук териштирүү жүргүзүү мүмкүнбү деп сурады. Бирок, прокурор жооп бере алган жок.
Андан кийин соттун катчысы No47 колонияда атайын интернети бар бөлмө бар экенин белгилеген.
Иш 4-октябрга жылдырылды.
