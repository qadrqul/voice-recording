Бүгүнкү күндө Бишкек ЖЭБинде 253 миң тоннадан ашык көмүр бар. Ал эми суткасына бир жарым миң тоннага жакын көмүр керектелет. Бул тууралуу "Электр станциялары" ААК басма сөз кызматы билдирди.
Белгиленгендей, "КарТрансУголь" ЖЧКсы (Казакстан) менен 400 миң тонна көмүр жеткирүү боюнча келишим түзүлгөн. Биринчи партия ушул айда жеткирилери күтүлүүдө. Жеткирүү графиги 2023-жылдын жаз айына чейин эсептелген.
Ошондой эле мазут менен газдын запасы планга ылайык экени маалымдалды.
"Бишкек ЖЭБи жылытуу мезгилин баштоого толугу менен даяр. Суук мезгил боюнча штабдын чечимин күтүп жатабыз", - деп айтылат маалыматта.
