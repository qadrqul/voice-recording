Ысык-Көл облусунда дайынсыз жоголгон Россиянын эки жараны табылды. Бул тууралуу Өзгөчө кырдаалдар министрлигинин басма сөз кызматы билдирди.
Ведомстводон билдиришкендей, алар кечээ, 15-октябрда дайыны жок болуп кеткен. Бул жигиттер Чолпон-Ата шаарынын батыш тарабында жайгашкан Арал капчыгайына барышып, кайра кайтып келишкен эмес.
ӨКМ билдиргендей, куткаруучулар тоого чыккан чет элдиктер менен байланышууга жетишкен. Өзгөчө кырдаалдар министрлигинин кызматкерлери россиялык жарандарга тоодон аман-эсен түшүүгө жардам беришти. Алар жакшы.
