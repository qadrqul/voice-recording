Кечээ, 23-августта Жалал-Абад облусунун Аксы району аркылуу өткөн Кербен-Таш-Көмүр унаа жолунун 8-9-чакырымында күйүүчү май ташыган унаа оодарылып кеткен. Бул тууралуу Өзгөчө кырдаалдар министрлигинин басма сөз кызматы билдирди.
Окуядан улам жол жабылды. Маалым болгондой, кырсык болгон жердин айланасына күйүүчү май төгүлүп, 8 метр куб мазут жана 15 гектар куураган чөп күйгөн.
Саат 16:02де окуя болгон жерге Аксы райондук №70 өрт-куткаруу бөлүмүнөн 2 бөлүм тартылган. Саат 16:38де өрт курчоого алынып, саат 18:07де өрт толугу менен өчүрүлгөн.
Жабыркагандар тууралуу маалымат жок.
