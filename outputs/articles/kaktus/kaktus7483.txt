Кримавторитет Чыңгыз Жумагуловду кармоо учурунда "Альфа" атайын отрядынын кызматкерлери анын унаасына ок чыгарды. Бул тууралуу Kaktus.media сайтына өздүк булактар ​​билдирди.
Маалым болгондой, Дөө Чыңгызды Карагул Акмат көчөсүнөн кармоо пландалган. Бирок ал адамдары менен спецназга каршылык көрсөткөн. Ок атышуу болуп, Чыңгыз Жумагулов өзүнүн Mercedes-Benz G-class ("Гелендваген") үлгүсүндөгү унаасы менен качып кеткен.
Атайын бөлүктүн кызматкерлери кримавторитеттин унаасын атышкан, бирок булактын айтымында, Гелендваген брондолгон болчу.
Чыңгыз Жумагулов шериктери менен туулган жери Ичке-Суу айылын көздөй бет алган. Аны кармоо операциясы уланууда.
