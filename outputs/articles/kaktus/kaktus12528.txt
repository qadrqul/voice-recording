Бүгүн, 25-майда УКМКнын төрагасы Камчыбек Ташиев президент Садыр Жапаровдун тапшырмасы менен бузулган "Батуми" кафесине барды. Бул тууралуу коопсуздук комитеттен кабарлашты.
Кафенин ээси Кадича Бечелованын айтымында, ал расмий эскертүү алган эмес, ошондой эле мекемени бузуу боюнча соттун чечими да жок.
Камчыбек Ташиев тиешелүү органдардын кызматкерлерине бул иштин чоо-жайын толук тактап, мыйзам чегинде карап чыгууну жана эгер кафени демонтаждоо мыйзамсыз жүргүзүлсө, күнөөлүүлөрдү жоопко тартууну тапшырды.
"Камчыбек Ташиев эч кандай шартта карапайым жарандарга мыйзамсыз зыян келтирүүгө мүмкүн эмес экенин эскертти", - деп белгилейт комитет.
Эске салсак, 24-майда Бишкек шаарынын вице-мэри Нурдан Орунтаев милиция кызматкерлери жана муниципалитеттин кызматкерлери менен биргеликте Жал кичи районунда жайгашкан "Батуми" кафесин бузууну баштаган. Орунтаевдин айтымында, кафе мыйзамсыз курулган.
Мекеменин ээсинин юристтери вице-мэр Нурдан Орунтаев кызматтык ыйгарым укуктарынан аша чаап кеткенин, ал Садыр Жапаровдун уулунун атын да колдонуп жүргөнүн айтышты.
25-майда Камчыбек Ташиев кафенин урандыларына барып, кырдаалды иликтеп, күнөөлүүлөрдү жазалоону тиешелүү жетекчилерге тапшырган. Маалым болгондой, кафенин ээси Нурдан Орунтаевдин үстүнөн УКМКга арыз жазган.
