Министрлер Кабинетинин Төрагасы Акылбек Жапаров Кытай Эл Республикасынын Синьцзян-Уйгур автономиялуу районуна (СУАР) болгон жумушчу сапарынын алкагында BYD Co Ltd электр унааларын өндүрүү корпорациясынын төрагасынын орун басары Иван Цао менен жолугушту. Бул тууралуу өкмөттүн басма сөз кызматы билдирди.
Жолугушууда тараптар электромобилдерди, май куюучу станцияларды жана заряддоо системаларын өндүрүү жана сатуу боюнча кызматташуу маселелерин талкуулашты.
Акылбек Жапаров белгилегендей, министрлер кабинети электромобилдерди ишке киргизүү жана андан ары эксплуатациялоо боюнча мамлекеттик дем берүүчү программаны кабыл алууга жана бүтүндөй республика боюнча май куюучу жайларды орнотуу үчүн жагымдуу шарттарды түзүүгө даяр.
Өз кезегинде Иван Цао компания 2023-жылдын төртүнчү кварталында Бишкекте тейлөө борборун ачууну пландап жатканын белгилеп, кызматташууну кеңейтүүгө даяр экенин билдирди.
Андан ары министрлер кабинетинин башчысы "Чунцин Чанган Автомобил Компани Лимитед" электромобилдерди чыгаруу боюнча автоконцерндин башкармасынын төрагасы Чжу Хуажун менен жолугушту.
Тараптар Кыргыз Республикасынын мамлекеттик органдарынын өкүлдөрү жана кытайлык автоконцерндин жогорку кызмат адамдары менен түз байланыштарды түзүү аркылуу кызматташууну баштоону чечишти.
.
