Социалдык тармакка Ош шаарында адвокаттар коллегиясынын имараты жер титирөөдөн улам урады деген билдирүү менен кошо сүрөтү жарыяланды. Аталган билдирүү боюнча Өзгөчө кырдаалдар министрлигинен Kaktus.kg сайтына маалымат беришти.
Белгилүү болгондой, 23-февралда Ош шаарынын Заднепровск көчөсүндө жайгашкан облустук адвокаттар коллегиясынын имараты кулаган. Дубалдын кулап калуу себептерин изилдөө максатында Жарандык коргонуу комиссиясы түзүлүп, эскилиги жеткен имараттын айланасында жаан-чачын суулары кетүүчү ирригациялык арыгы жана пайдубалдын айланасына төшөлгөн бетондун жоктугунан, аталган имаратка суулар сиңип, ашыкча нымдуулуктан дубал кулап түшкөнү такталган.
"Жарандык коргонуу комиссиясы 1960-жылы курулган имарат жер титрөөдөн эмес, эскилиги жеткен курулуш материалдары ашыкча нымдуулуктан туруктуулугун жоготуп кулагандыгын иликтеп, акт түзүшкөн", - дешет ӨКМдан.
