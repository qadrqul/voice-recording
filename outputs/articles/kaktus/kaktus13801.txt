Президенттин Ош облусундагы ыйгарым укуктуу өкүлү Эльчибек Джантаев Кара-Кулжа районунун Кызыл-Жар айылында өрт чыккан Кебек Мамаев атындагы орто мектептен кабар алды. 
"Бул мектептин курулушун эртерээк бүтүрүү үчүн бардык шарттар түзүлөт. Куруучулардын санын көбөйтүп, жаңы окуу жылына сапаттуу жана кыска мөөнөттө жаңы мектепти пайдаланууга берүүгө аракет кылышыбыз зарыл. Өрттөлгөн мектепти калыбына келтирсе болот, эч ким жабыркабаганына шүгүр келтирип, бардык күчүбүздү жаңы мектеп курууга жумшоо учур талабы. Окуучуларыбыздын билим алуусу үзгүлтүккө учурабайт жана жергиликтүүлөргө кубаныч тартуулаган заманбап билим берүү мекемесин калыбына келтиребиз", - деди Эльчибек Джантаев. 
Облус жетекчиси мындан ары мындай окуяларга жол бербөө үчүн өрттүн келип чыгуу себептерин аныктоо жана келтирилген зыянды эсептөө иштерин тездетүү зарылдыгына көңүл бурду.
Белгилесек, 2-августта Кебек Мамаев атындагы орто мектепте өрт чыккан. Өрт ошол эле күнү толугу менен өчүрүлүп, 280 орундуу 1 кабаттуу мектептин болжол менен 684 чарчы метр аянты жана ага жанаша жайгашкан имараттын болжол менен 460 ч/м аянты, өрттөнгөн.
