"Манчестер Юнайтед" туриндик "Ювентус" менен келишип португалиялык футболчу Криштиану Роналдону өткөрүп берүүгө макулдашты. Бул тууралуу жума күнү кечинде англис клубунун расмий сайты жарыялады.
Роналдонун Манчестер Юнайтедге кайтып келиши ал виза алып, клуб менен жеке келишим түзүү жана медициналык кароодон өткөндөн кийин аяктайт.
Жалпыга маалымдоо каражаттарында жазылгандай, 36 жаштагы чабуулчунун трансфер суммасы 24 миллион фунт болот.
Ювентустун башкы машыктыруучусу Массимилиано Аллегри жума күнү Роналдо Италиянын футбол клубунан кеткиси келгенин айтты. Португалиялык команданын базасына келип, оюнчулар менен коштошту.
Буга чейин Роналдо карьерасын "Манчестер Ситиде" улантат деп айтылган, бирок Англиянын учурдагы чемпиондору күтүүсүздөн бул трансферден баш тартышкан.
Роналдо 2003-2009 -жылдары "Манчестер Юнайтедде" ойноп, команда үчүн 292 оюн өткөрүп, 118 гол киргизген. "Кызыл шайтандар" менен бирге португалиялык чабуулчу үч жолу Англия чемпиондугун уткан (2007, 2008, 2009), ошондой эле 2008 -жылы Чемпиондор Лигасынын жеңүүчүсү болгон.
