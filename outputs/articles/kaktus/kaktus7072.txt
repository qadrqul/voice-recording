Камчыбек Ташиев "Жаңы жүздөр" басылмасынын башкы редактору Лейла Саралаева менен болгон маегинде саясат таануучу Марат Казакпаевдин өлүмүнө байланыштуу УКМКнын дарегине айтылган айыптарга комментарий берди.
Камчыбек Ташиев Равшан Жээнбековдун УКМК Казакпаевге атайылап медициналык жардам көрсөткөн эмес деген билдирүүсүн четке какты. Ташиев мындай жалган маалымат тараткандыгы үчүн кылмыш жоопкерчилигине тартылышы мүмкүн экенин эскертти.
"Бүгүн эртең менен (13-июнь) Жээнбековго расмий түрдө эскертүү берүү үчүн аны администрацияга алып келүүнү тапшырдым. Маңызын билбей, түшүнбөй туруп маалымат билдиргени ал үчүн да терс кесепеттерге алып келиши мүмкүн", - деп кошумчалады Ташиев.
Ташиев Равшан Жээнбеков, Жылдыз Жолдошова сыяктуу саясатчыларды Марат Казакпаевдин өлүмүн саясий максатта пайдаланбоого чакырды.
"Бул Казакпаевдин күтүүсүз өлүмүн өзүнүн саясий максаттары үчүн пайдалануу дегенди билдирет. Бул жагдайлар Равшан Жээнбековдун моралдык жактан төмөн экенинен кабар берет. Ал өзүнүн кызыкчылыгы үчүн маркумду эскерүү кечесин өзүн пиар кылуу үчүн колдонууга даяр", - деди УКМКнын жетекчиси.
Саралаева буга чейинки Ташиевдин Мадумаровго карата айтылган орой сөздөрү тууралуу да сураган.
"Ушул учурда ар бир адам, өзгөчө саясатчы өз сөзү үчүн жоопкерчиликтүү болушу керек деп айта алам. Бул жөн эле шамалга айтылган сөздөр эмес, айтылган боюнча калып калбайт. Равшан Жээнбеков айткан сөзүнө жооп берет. Ташиев да, Мадумаров да жооп берет. Албетте мыйзам чегинде. Равшан КР Кылмыш-жаза кодексинин 363-беренесине ылайык жооп берет", - деди Ташиев.
