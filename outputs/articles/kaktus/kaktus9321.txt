Таласта түн ичинде бир нече адамдардын урушуп жаткан видеосу интернет желесине тарады. Окуя боюнча Талас ОИИБдин басма сөз кызматы Kaktus.kgге буларды билдирди.
13-ноябрга караган түнү саат 12:40 чамасында Талас ШИИБдин нөөмөт бөлүмүнө билдирүү түшкөн. Анда Алтын-Казык соода борборунда белгисиз адамдар мушташып жатканы кабарланган. 
Ыкчам тергөө тобу окуя болгон жерге барганда бир нече адам пикир келишпестиктен улам урушуп кеткендиги аныкталган. Видеодогу 7 жаран милиция бөлүмүнө жеткирилген. Алдын ала текшерүү учурунда алар​ мас абалда экендиги аныкталды.
Окуянын бардык катышуучулары​ жана соода борбордун администрациясы ​арыз даттануудан баш тартышкан. Аталган факты боюнча административдик чаралар көрүлөт.
