Бишкектин Арча-Бешик конушунда спиртти жана спирт ичимдиктерди мыйзамсыз өндүргөн жай аныкталды. ИИМден маалымдашкандай, март айында спирт ичимдиктерди мыйзамсыз өндүрүү жана сактоо мүмкүн делген бир катар даректер аныкталган. 
Бул факты боюнча 240-берененин 2-бөлүмү (Спиртти жана спирт кошулган ичимдиктерди мыйзамсыз өндүрүү) менен иш козголгон. Кармалган соодагер соттун чечими менен ал 1 айга камакка алынды.
Мындан тышкары кылмыш ишине тиешеси мүмкүн болгон буюмдарды жана документтерди табуу максатында дагы бир нече даректерде, анын ичинде жеке менчик үйлөрдө, дүкөндөрдө, кампаларда териштирүү амалдары жүргүзүлдү. 
Кылмыш ишин иликтөөнүн алкагында тинтүү учурунда спирт кошулган ичимдиктер куюлган 17550 бөтөлкө, 1086 литр спирт, 3500 акциздик маркалар, көптөгөн бөтөлкө капкактары салынган куту жана башка буюмдар табылып алынган. Учурда иликтөө иштери уланууда.
