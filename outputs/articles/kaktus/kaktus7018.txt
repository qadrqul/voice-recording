№95 мектептин директору Айгүл Шимова мугалимдер балдарды "Ала-Тоо" аквапаркына кантип алып барганын көрбөгөнүн билдирди.
Бишкек шаардык кеңешинин социалдык маселелер боюнча комиссиясында ал бул сапардан таптакыр кабары жок экенин айтты.
"6-июнь күнү 13 класстын класс жетекчилери эртең менен аквапаркка барышкан деп айта алам. Мен ал убакта он биринчи класстын окуучулары менен акыркы коңгуроону сүйлөшүп жаткам. Мен имараттын түндүк бөлүгүндө болчумун. Автобус башка тараптан кирип алып кеткен", - деди Шимова.
Анын айтымында, ал мектеп комиссиясын түзүп, бул окуяга катышкан бардык мугалимдерден түшүнүк каттарды алган. Натыйжада мугалимдер жумуштан бошотулган.
Сөзүнүн аягында директор эч кандай учурда болгон окуя үчүн жоопкерчиликтен арылбастыгын айтып, жакындарына көңүл айтып, бул ишти аягына чыгарууга мүмкүнчүлүк берүүнү суранды.
Комиссиянын төрагасы Жаныбек Асанбеков директордун айткандарына ишенбей, анын айткандарынын баарын куру сөз деп атады.
"Сиз уктоочу бөлмөдө уктап жатканда, ашканадан кирип тамак уурдап кеткендей эле айтып жатасыз. Кичи автобустар башка жактан кирип келип, 232 баланы каякка алып кеткенин байкабай калдыңызбы? Администрация билбей калган деген толук болбогон кеп", – деп ачууланды.
Асанбеков да катардагы мугалимдер иштен айдалып, директордун ордунда калганына нааразы.
"Жооптуу адамды жөн коюп, мугалимдерди күнөөлөп жатасызбы? Алар да жооп бериши керек, ооба. Иштен бошотулгандардан сырткары дагы эки мугалимди эмгек өргүүсүнө кетиришти. Натыйжада 11 мугалим кетет. Бир директордун айынанбы? Аларга да тартиптик жаза колдонуу керек, бирок сөгүш түрүндө. Ал эми директорго берене боюнча иштен бошотуу түрүндөгү жаза берилип, калган мугалимдер ордуна кайтарылсын", - деди комиссиянын жетекчиси.
Буга вице-мэр Виктория Мозгачева директор ооруп калгандыктан чара көрө албайбыз деп жооп берди. Бирок Айгүл Шимованы кызматтан алуу боюнча комиссиянын чечими бар.
