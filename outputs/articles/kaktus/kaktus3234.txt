Кыргыз Республикасынын Президенти Садыр Жапаров "Кыргыз Республикасынын Президентин жана Кыргыз Республикасынын Жогорку Кеңешинин депутаттарын шайлоо" жөнүндө Кыргыз Республикасынын конституциялык мыйзамына өзгөртүүлөрдү киргизүү тууралуу" мыйзамга кол койду. Бул тууралуу президенттин аппаратынын басма сөз кызматы жарыялады.
Белгилүү болгондой, 2021-жылдын 11-апрелинде өткөн референдумда КР жаңы Конституциясы кабыл алынган (КР Президенти 2021-жылдын 5-майында кол койгон). Анда Кыргыз Республикасынын Жогорку Кеңешин түзүүнүн жаңы жол-жоболору каралып, Кыргыз Республикасынын Жогорку Кеңешинин депутаттарын шайлоого мүмкүн болгон шайлоо жөнүндө тиешелүү мыйзамды иштеп чыгуу жана кабыл алуу талап кылынган.
"Кыргыз Республикасынын Президентин жана Кыргыз Республикасынын Жогорку Кеңешинин депутаттарын шайлоо жөнүндө" конституциялык мыйзамына киргизилген өзгөртүүлөргө ылайык, Жогорку Кеңештин шайлоосун аралаш шайлоо системасы боюнча өткөрүү каралат.
КР Президенти кол койгон мыйзамга ылайык, Жогорку Кеңеш саясий партиялардын тизмеси (54 мандат) жана бир мандаттуу округ боюнча (36 мандат) калыптанат. Мыйзамдын күчүнө кириши Жогорку Кеңештин депутаттарын шайлоону Кыргыз Республикасынын жаңы Конституциясы менен дайындоого мүмкүндүк берет.
Аталган мыйзам бүгүнкү күндөн тартып күчүнө кирет.
