Саламаттыкты сактоо жана социалдык өнүктүрүү министринин орун басары Джалалидин Рахматулаев коронавирустук инфекцияга каршы вакцинаны алган аялдын каза болгондугу тууралуу комментарий берди. 
23-июлда өткөн брифинг учурунда ал Бишкектин Ортопедия жана травматология илимий изилдөө борборунун токсикология бөлүмүндө 1975-жылы туулган И.Н. жараны каза болгонун маалымдады. Анын уулунун айткандарына ылайык, 19-июлда "Спутник V" вакцинасын алып, андан кийин ооруканага түшүп калыптыр. 
"Бул окуя боюнча ведомостводо эксперттик комиссия түзүлүп, себептүү байланышы аныкталууда. Соттук-медициналык экспертиза өткөрүлүп, иликтөө жүрүп жатат. Жыйынтыктары чыккандан кийин кошумча маалымат берилет", - деди министрдин орун басары.
