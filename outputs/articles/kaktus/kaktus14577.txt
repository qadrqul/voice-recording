Ырчы Анжелика Кайратова Алга Кылычовго (Алмазбек Атамбаевдин тарапташы) каршы сотто жеңип чыкты. Бул тууралуу ырчынын жакточуусу Мукаш Байгелдиев билдирди.
Айтымында, иш Ленин райондук сотунда каралды. Анда кримтөбөл Чыңгыз Жумагуловдун (ред.: Дөө Чыңгыз) өлүмүнө ырчыны айыптаган Алга Кылычовду жана 2 адамды сот 10 миң сомго айыпка жыкты. 
"Сот Кылычовду буга чейин айткандарын эл алдында төгүндөөгө жана 10 миң сом айып төлөөгө милдеттендирди", - деди ал.
Анжелика Кайратова Кылычовдон өндүрүлгөн акчаны кайрымдуулукка жумшайт.
Ал эми Алга Кылычовдун жактоочусу Жанатбек Гульжигитов соттун чечими менен макул эместигин билдирди.
2022-жылы Алга Кылычов "Дөө Чыӊгыз" (Чынгыз Жумагулов) каймана аттуу кримавторитеттин өлүмүнө Анжеликанын түздөн-түз тиешеси бар" деп өзүнүн Facebook`тагы баракчысы аркылуу айткан. Бул билдирүүдөн кийин Анжелика Кайратова Алга Кылычовду сотко берип, 10 миллион сом доо койгон.
Биринчи соттук отурум 7-декабрга белгиленип, анда эки себептен улам ишти кароо кийинкиге жылдырылган.
