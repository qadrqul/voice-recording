Баткен шаарында жаңы мектеп пайдаланууга берилди. Президенттин аталган облустагы өкүлчүлүгүнөн кабарлашкандай, Кызыл-Дөң аймактык башкармалыгында №4 жалпы билим берүү мекемесинин ачылышы 30-декабрда болду.
Президенттин Баткен облусундагы ыйгарым укуктуу өкүлү Абдикарим Алимбаев алгач мектептин жамаатын жана окуучуларды жаңы мектептин ачылышы менен куттуктады.
Имарат жалпысынан 375 орунга ылайыкташып, мектептин курулушуна Сауд өнүктүрүү фонду тарабынан 84 млн. сом каражат гранттык негизде бөлүнгөн. Жаңы мектеп заманбап эмеректер менен толук шартта курулду. 
Белгилей кетсек, шаарда жалпы 6 миңден ашуун окуучу бар. Жаңы мектеп шаардагы 10-мектеп болуп, пайдаланууга берилди.
