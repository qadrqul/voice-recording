Тышкы иштер министрлиги Астанадагы MEGA Silk Way соода борборунун балдар аянтчасында кыргызстандык жарандын сабалышы боюнча окуяны көзөмөлгө алып жатканын билдирди.
13-июлда Кыргызстандын Казакстандагы элчилигине жабырлануучу К.А. чакырылып, жолугушууда Кыргызстандын жаранына зарыл болгон консулдук-укуктук жардам көрсөтүлгөн, деп билдирет Тышкы иштер министрлиги.
Казакстандын укук коргоо органдары "бардык зарыл процессуалдык иш-аракеттерди" жүргүзүүдө, деп белгиледи Тышкы иштер министрлиги.
Эске салсак, 18-июнь күнү Астанадагы соода жана оюн-зоок борборунун фуд-кортунда мушташ чыккан. Профессионал жергиликтүү мушкер Бейбут Шуменов кичинекей баланы колуна кармап турган кыргызстандыкка кол салган. Окуя болгон жерге патрулдук милиция келип, мушташтын катышуучуларын аныктап, жабырлануучуну соттук-медициналык экспертизага жөнөтүшкөн. Андан соң материалдар райондук милиция кызматкерине жөнөтүлүп, ал өз кезегинде андан кылмыштын курамын таппай, ишти жаап салган.
