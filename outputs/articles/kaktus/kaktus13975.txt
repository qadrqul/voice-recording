Чүйдө жашы жете элек кызга нике кыйган деп айылдын имамы кармалды. Бул туурасында облустук ички иштер башкы башкармалыгынын маалыматында айтылат.
Белгилүү болгондой, Аламүдүн районунун Васильевка айылынын имамы (1960-жылы туулган Э.Р.) 2005-жылы туулган Б.М. жана 1995-жылы туулган Ш.Х. аттуу жарандарга нике кыйгандыгы аныкталган. 
Аталган факты Аламүдүн РИИБине катталып, 175-беренеде көрсөтүлгөн (Диний ырым-жырымдарды өткөрүүдө нике курагы жөнүндө мыйзамдарды бузуу) кылмыштын белгилери менен иш козголгон.
Тергөө учурунда 1960-жылы туулган Э.Р. аттуу жаран шектүү катары кармалган. Бүгүнкү күндө ага карата үй камагына алуу түрүндөгү баш коргоо чарасы тандалып, тиешелүү тергөө амалдары жүргүзүлүп, кылмыш иши соттук кароого жөнөтүлдү.
