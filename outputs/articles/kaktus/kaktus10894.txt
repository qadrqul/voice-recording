Аламүдүн районунда 16 жаштагы кыз атасынын унаасын уруксатсыз айдап чыгып, кырсыкка кабылды. Бул тууралуу Kaktus.media сайтына укук коргоо органдарынан билдиришти.
Маалымдалгандай, 11-март күнү саат 16:40 чамасында Кашка-Суу айылында жол кырсыгы катталган. Honda CRV унаасын башкарып бара жаткан 16 жаштагы өспүрүм рулду башкара албай, унаа бир нече жолу оодарылып кеткен.
Кырсыктын кесепетинен 2006-жылы туулган З.А.З ошол жерден каза болуп, дагы төртөө жаракат алган - Э.А.Э., С.М.Э., А.А.А. жана 2006-жылы туулган М.А.Т. Алардын баары ар кандай жаракаттар менен Бишкектеги 4-ооруканага жеткирилген.
Өспүрүмдүн атасы милицияга кайрылып, ошол күнү кызы короосунда токтоп турган унааны уруксатсыз айдап, классташтары менен чогуу кеткенин билдирген.
