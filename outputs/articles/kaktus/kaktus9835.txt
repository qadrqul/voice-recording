Family Village курулуш компаниясынын директору Сухраб Жармухамедов кармалды. Бул тууралуу Kaktus.media сайтына укук коргоо органдарынан билдиришти.
Айтымдарында, ал алдамчылыкка шектелип 2022-жылдын декабрь айынын аягында ИИМдин тергөө кызматы тарабынан кармалган.
Алдын ала маалыматтар боюнча, Жармухамедов 150 миң долларды өзүнө ыйгарып алганга шектелүүдө. Ал тергөө амалдарынын жүрүшүнө байланыштуу СИЗО-1ге киргизилген.
Жармухамедов Абжалиевдердин үй-бүлөсү менен өнөктөш болгон. Алдын ала маалыматтарга караганда, Жармухамедовдун өтүнүчү менен Жогорку Кеңештин экс-депутаты Алиярбек Абжалиев былтыр февраль айында кармалган. Кийинчерээк Абжалиев 1 миллион 200 миң доллар чыгым төлөп, бошотулган.
