Садыр Жапаров Нью-Йорк шаарында (АКШ) өтүп жаткан БУУнун Башкы Ассамблеясынын 78-сессиясынын алкагында Тажикстандын президенти Эмомали Рахмон менен жолугушту. Бул туурасында президенттин администрациясынан маалымдашат.
Жолугушууда өлкө лидерлери кыргыз-тажик эки тараптуу жана көп тараптуу кызматташуунун артыкчылыктуу багыттарын жана келечегин талкуулашты. 
Садыр Жапаров менен Эмомали Рахмон кыргыз-тажик мамлекеттик чек арасын делимитациялоо жана демаркациялоо маселелерине өзгөчө көңүл буруп, башка темалар боюнча да пикир алмашты.
Белгилесек, 14-сентябрда Садыр Жапаров Эмомали Рахмондун чакыруусу менен Душанбеге барып, Борбор Азия мамлекеттеринин башчыларынын Бешинчи консультативтик жолугушуусуна катышкан.
