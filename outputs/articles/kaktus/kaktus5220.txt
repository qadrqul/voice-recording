Баткен облусундагы бир катар айылдарда жашаган балдар Шавкат Мирзиёевди биздин президент деп эсептешет. Бул тууралуу бүгүн, 19-январда, Жогорку Кеңештеги жыйын учурунда депутат Чолпон Султанбекова айтты. 
Анын айтымында, санариптик өнүктүрүү министри кызматына талапкер Талантбек Иманов 2022-жылы өлкөнүн бардык калк жайгашкан жерлеринде интернет болот деп жатат. 
"Алар санариптик телевидениеси жок отурса, каяктагы интернет? Өзбектердин же тажиктердин каналдарын көрүшөт. Биздин президентибиз ким, деп сурасаң, Өзбекстандын президентин аташат", - деп депутат белгиледи. 
Ал Баткен облусунун Кадамжай районундагы Кыргыз-Кыштак айылын мисал келтирип жатканын кошумчалады.
