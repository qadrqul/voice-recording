Бишкек-Самара багытындагы жүргүнчү ташыган поезд Казакстанда кырсыкка кабылды. "Кыргыз темир жолу" ишканасынан билдиришкендей, кырсык бүгүн, 5-мартта катталган.
Анда Казакстан темир жолунун Бершүгүр станциясында (Батыш Казакстан облусу, Актөбө шаарына жакын) тепловоз менен поезд капталынан сүзүшкөн. 
Кырсыктын кесепетинен жүргүнчү ташыган 3 вагон зыянга учураган. Жабыркаган жарандар жок. 
Вагондогу жүргүнчүлөр башка вагонго отургузулуп, медициналык жардам жана ысык тамак-аш уюштурулду.
Жалпы 10 вагон, анын ичинен 8 вагондо жүргүнчүлөр, 2 вагондо жүктөр болгон. 229 жүргүнчү бар.
Рельстен чыгуунун кесепеттерин жоюу жана андан аркы каттамды улантуу үчү "Казакстан темир жолу" менен биргелешкен иш-чаралар жүргүзүлүүдө.
