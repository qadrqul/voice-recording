Саламаттыкты сактоо министри Алымкадыр Бейшеналиев коронавирустук инфекциянын кескин көбөйүшүнүн себебин түшүндүрдү. 
"Төртүнчү толкун жүрүп жатат. Биз анын боло турганын билгенбиз. Жакында тойлор, копраративдер, каникулдар өттү. Элдер бири-бири менен жолугуп, контакт болушту. Ошондуктан, ооруну жугузгандардын саны кескин көбөйдү. Омикрон штаммы бизге да келди. Ал лабораториялык жактан тастыкталганга чейин эле пайда болгон болушу мүмкүн", - деп министр "Биринчи радионун" эфиринде айтып берди. 
Анын айтымында, омикрон жеңилирээк өтөт, ошондуктан ооруканага кайрылгандардын саны аз. 70%ы амбулатордук негизде дарыланууда. 
"Омикронду жаштар жана өспүрүмдөр жуктуруп жатышат. Бишкектин ооруканаларына 400-500 орун даярдап койдук, СИЗдер бар, дарыгерлер даяр. Дары-дармек да жетиштүү. 118 кызматы күнү-түнү иш алып барууда. Поликлиникалар кечки 8-9га чейин иштөөгө милдеттендирилди", - деп Бейшеналиев маалымдады. 
Азыркы тапта дарылануу алтынчы протоколдун негизинде жүргүзүлүп жатат, деп министр кошумчалады.
