Кыргызстан дүйнөдөгү кылмыштуулуктун деңгээли жогору өлкөлөрдүн катарына кирди. Бул тууралуу World Population Review порталы сунуштаган рейтингде айтылат.
Дүйнөдө кылмыштуулуктун деңгээли эң жогору болгондорго Венесуэла, Папуа-Жаңы Гвинея, Түштүк Африка, Афганистан жана Гондурас кирет. Алардан кийин Тринидад жана Тобаго, Гайана, Сальвадор, Бразилия жана Ямайка турат.
Кыргызстан бул рейтингде 31-орунда, Колумбия (30-орун) менен Уганда (32-орун) ортосунда. Маалым болгондой, өлкөдө 1000 адамга 56 кылмыш туура келет.
Ошондой эле Кыргызстан Борбор Азия өлкөлөрүнүн ичинен кылмыштуулук боюнча рейтингде биринчи орунда турат. Казакстан 40-сапта, Өзбекстан 99-орунда. Рейтингге Тажикстан менен Түркмөнстан кирген эмес. Ошол эле учурда КМШ өлкөлөрүнүн ичинен Беларусь кылмыштуулук боюнча биринчи сапта турат (24-орун).
Эске салсак, Numbeo аналитикалык агенттиги жарыялаган дагы бир рейтингде Кыргызстан кылмыштуулук индекси боюнча 142 өлкөнүн ичинен 38-орунду ээлеген. Анын авторлору белгилегендей, Кыргызстандын аймагында кылмыштуулуктун орточо деңгээли бар. Казакстан дүйнөлүк индексте 48-орунда. Өзбекстан 104-сапта жайгашкан.
