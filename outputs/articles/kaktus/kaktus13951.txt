Бишкек ШИИББдин ыкчам кызматкерлери коомдук транспортто жүргүнчүлөрдүн буюмдарын уурдоого аракет кылган топту кармады. 
Белгилесек, 12-августта интернетте коомдук транспорттун салонунда бейтааныш адамдар жүргүнчүлөрдү отвертка менен коркутуп жаткан видео тараган. Мындан тышкары 10-августта шаар тургуну бейтааныш адамдарга чара көрүү арыз менен кайрылган. Арызында көрсөтүлгөн күнү саат 08:20 чамасында Киев көчөсү менен коомдук транспортто бара жатып, капчыгын уурдоого аракет кылганын, капчыкты ала албай калган соң, баласына жаракат келтиргенин билдирген.
10-августта дагы бир жаран милицияга кайрылып, 8-августта маршруттук таксинин салонунда бара жатып, Redmi 7 маркасындагы уюлдук телефонун уурдатып жибергенин байкап, кайтарууга аракет кылганда, белгисиз адамдар каршылык көрсөтүп, урууга аракет кылышканын айткан.
Айтылган фактылар боюнча райондук бөлүмдөрдүн тергөө кызматтары тарабынан 207-берене (каракчылык) боюнча кылмыш иштери козголгон. Ыкчам-иликтөө иш-чараларынын жүрүшүндө Бишкек ШИИББдин ыкчам кызматкерлери чөнтөкчүлөрдү кармап, тергөө кызматына жеткиришкен.
Жүргүзүлгөн кылмыш ишинин алкагында милиция кызматкерлери тарабынан кылмышка шектүүлөрдүн жашаган жеринен ар кандай үлгүдөгү 6 уюлдук телефон табылган.
