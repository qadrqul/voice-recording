Бишкек шаардык кылмыш иликтөө башкармалыгынын ыкчам кызматкерлери өрт койгондорду кармашты. Бул тууралуу борбор калаанын ички иштер башкармалыгынын басма сөз кызматы билдирди.
23-март күнү милицияга Деповская көчөсүндөгү жеке үйдү өрттөөгө аракет жасалгандыгы тууралуу билдирүү түшкөн. А.И. аттуу жаран саат 18:20 чамасында үйүнүн эшигине күйүүчү зат ыргытып, үйдү өрттөөгө аракет кылганын билдирген.
Кылмышка шектелип, 2002-жылы туулган М.А., 1982-жылы туулган Г.Б. кармалды. Алардын биринен кара куурай жана кофеин таблеткаларынын өзгөчө жыты бар жашыл зат табылган.
Кылмышка шектүүлөр Бишкек шаардык ички иштер башкы башкармалыгынын убактылуу кармоочу жайына киргизилип, экспертизалар дайындалды.
М.А., социалдык тармактарда заказдар боюнча кэштерди коюу менен алектенип жүргөнүн түшүндүргөн. Алар Г.Б. менен чогуу ошол социалдык тармактардан үйгө өрт коюу буюртмасын алган. Кылмышка шектүүлөр дагы башка жеке үйдү өрттөөгө аракет кылганын моюнга алышкан. Алар буйруктун аткарылганын тастыктоо үчүн өз аракеттерин телефонго жаздырып алышканын билдирген. 
