Шопоков шаарындагы нефтебазадан чыккан өрттөн жабыркагандардын бири каза болуп калды. Бул тууралуу Саламаттыкты сактоо министрлигинен Kaktus.kg сайтына билдиришти.
Маалым болгондой, II, III даражадагы күйүк алып, денесинин 95%ы күйгөн жабырлануучу ооруканада 3 күн жатып, каза болгон.
"Бейтаптардын бири ошол эле күнү амбулатордук дарыланууга жөнөтүлгөн. Андан кийин дагы бир бейтап үйүнө чыккан. Дагы бирөө учурда оорукананын күйүктөр бөлүмүндө дарылануусун улантууда. Абалы туруктуу", - дешти министрликтен.
Белгилесек, 20-июнда нефтебазадан өрт чыгып, жалпы 13 күжүрмөн эсеп тартылган. Өрт саат 19:22де толугу менен өчүрүлгөн. Бул факты боюнча милиция текшерүү ишин баштаган.
