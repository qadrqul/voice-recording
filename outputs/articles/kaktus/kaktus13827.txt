Кыргызстанда бүгүнкү күндө 758 миң пенсионер жашайт, алардын 47%ы жашоо минимумунан төмөн пенсия алышат. Бул тууралуу Социалдык фонддун өкүлү Жеңишбек Муканбетов "Ала-Тоо" программасынын түз эфиринде билдирди.
"Кыргызстанда быйылкы жашоо минимуму 6200 сомду түзөт. Ал эми пенсиянын орточо өлчөмү жогорулаганын эске алганда 7082 сом.
Бул орточо көрсөткүчтөр. Пенсия ар бир жаранга (камсыздандырылган адамга) анын салымына ылайык жекече эсептеле тургандыгын түшүнүү зарыл. Башкача айтканда, ал Пенсиялык фондго кандай салым кошкон, эмгек стажы жана алган айлыгы канча?
1996-жылдан тартып биз милдеттүү мамлекеттик камсыздандыруу максаттары үчүн персоналдаштырылган эсепти киргиздик, анда камсыздандыруу төгүмдөрүн төлөө мөөнөтү менен бирдей эмгек стажы эсепке алынат. Адам эмгек китепчесинде иштегенин белгилей алат, бирок ал өзү камсыздандыруу төгүмдөрүн төлөбөгөн болсо, тилекке каршы, бул мөөнөттөр өтүп кетиши мүмкүн. Көп учурда жумуш жабылган же эмгек акы туура эмес көрсөтүлгөн учурлар бар. Мунун баары кийин адамдын пенсиясынын өлчөмүнө таасир этиши мүмкүн.
Биз дайыма жарандарыбызды ачык иштөөгө үндөп келебиз, тилекке каршы, айрымдар айлык акыны которуу жашыруун болгон шарттарга макул болушат. Биздин бухгалтердик маалымат базасы аркылуу чегерүүлөр жөнүндө маалымат алса болот.
Азыр камсыздандыруу төгүмдөрүн чогултуу менен салык кызматы алектенет. Демек, бул маалыматтардын баары бизге электрондук отчеттуулук аркылуу берилет. Ар бир жаран өзүнүн камсыздандыруу эсеби менен таанышууга укуктуу. Калкты тейлөө борборлорунда Социалдык фонддун терезеси орнотулган, анда кандай төгүмдөр болгонун, келечектеги пенсиянын өлчөмүн, пенсиялык төгүмдөрдү эсептей аласыздар, - деди Муканбетов.
Эске салсак, 1-октябрдан тарта пенсиянын камсыздандыруу бөлүгүн индексациялоо күтүлүүдө. Социалдык фонддун алдын ала эсептөөлөрү боюнча, 1-октябрга карата пенсионерлердин саны 765,6 миң адамды түзөт. Социалдык фонддун негиздеме маалымкатында камсыздандыруу бөлүгү көбөйгөндөн кийин жалпы пенсиянын орточо өлчөмү 9 миң 413 сомду түзөрү белгиленген.
Көбөйтүүнүн зарылдыгы болжол менен 3,9 миллиард сомду түзөт, бул каражаттар Социалдык фонддун бюджетинде каралган.
