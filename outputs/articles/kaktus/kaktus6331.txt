Жайыл районунда эркек киши бычакталды. Милиция кызматкерлери ага шектүү катары анын өгөй кызын кармашкан. Бул тууралуу Чүй облустук ички иштер башкы башкармалыгынын басма сөз кызматы билдирди.
Бүгүн, 11-апрелде Жайыл райондук ички иштер бөлүмүнүн нөөмөт бөлүмүнө бычактан жаракат алган жаран аймактык ооруканага түшкөнүн билдиришкен.
Окуя болгон жерге милиция кызматкерлери барып, жабырлануучу 1982-жылы туулган Б.В. экенин аныкташкан. Аны бычактаган өзүнүн 2003-жылы туулган Т.Н. аттуу өгөй кызы болуп чыккан. Ал кармалып, КР Кылмыш-жаза кодексинин 130-беренеси "Ден соолукка атайылап оор залал келтирүү" боюнча иликтөө иштери башталды деп айтылат маалыматта.
Тергөөнүн алдын ала версиясы боюнча, бул окуянын себеби өгөй ата менен өгөй кыздын ортосундагы үй-бүлөлүк чырдын уландысы болгон. Азыр бардык керектүү экспертизалар дайындалып, сотко чейинки өндүрүш иштери жүрүп жатат.
