Министрлер кабинетинин төрагасынын орун басары Бакыт Төрөбаев Бишкек шаарындагы санитардык-гигиеналык кагаз чыгаруучу "ИФА" заводунун ишмердүүлүгү менен таанышты. 
Министрлер кабинетинен билдиришкендей, өндүрүш ишканасынын ишмердүүлүгү менен жеринде таанышкан Бакыт Төрөбаев президенттин тапшырмасына ылайык, айлана-чөйрөгө жана адамдардын саламаттыгына зыян келтирген желимден жасалган буюмдардан экологиялык жактан таза кагаздан жасалган буюмдарга өтүүнү Министрлер кабинети этап-этабы менен жүрүзөрүн билдирди. 
"Экологиялык жактан таза кагаздан жасалган буюмдарды чыгарган ишканаларга мамлекет ар тараптуу артыкчылык берет. Бул мамлекет башчынын тапшырмасы. Ысык-Көлдөгү абалды мисал катары колдонуу менен өлкөнүн бардык аймактарында желимден кагазга өтүүнү планга койгон", - деди Бакыт Төрөбаев. 
Санитардык-гигиеналык кагаз чыгаруучу "ИФА" ишканасы суткасына 25 тонна продукция өндүрөт. Импорттук продукция менен атаандашууга мүмкүндүк берүүчү жогорку сапаттагы кагаз базасын чыгарган ишкана макулатуранын 70%ын Россия Федерациясынан алып келет. Бир жылдык сатып алууларынын суммасы болжол менен 1 млн долларга жакын. 
Белгилей кетсек, бул долбоорду ишке ашыруунун жалпы суммасы 3 млн 200 миң доллар болсо, анын 2 млн 691 миң долларын Кыргыз-Орус өнүктүрүү фонду каржылаган.
