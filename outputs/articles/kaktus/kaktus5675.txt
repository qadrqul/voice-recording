"Ата Мекен" партиясынын лидери Өмүрбек Текебаевди расмий түрдө Германияга узатуу зыйнаты өттү. Саясатчынын адвокаты Искен Афижанов иш-чарадан сүрөттөрдү Фейсбук баракчасына бөлүшкөн.
Бөлүшкөн сүрөттүн алдына "Ата Мекен" партиясынын лидери Өмүрбек Текебаев менен расмий коштошуу", - деп жазды ал.
Иш-чарага анын партиялаштары, ошондой эле Жогорку Кеңештин мурдагы жана азыркы депутаттары Бакыт Төрөбаев, Жанар Акаев, Эмил Токтошев, Акылбек Түмөнбаев, Каныбек Иманалиев, Исмаил Исаков жана башкалар катышты.
Эске салсак, жакында эле Текебаев Кыргызстандын Германиядагы элчиси болуп дайындалган. Садыр Жапаров аны дайындоо боюнча жарлыкка 3-февралда кол койгон.
