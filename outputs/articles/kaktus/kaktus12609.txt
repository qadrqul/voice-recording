Жалал-Абад облусунда мал уурулук фактылары көп катталып, коңшу өлкөгө өткөрүү аракеттери көбөйүп кеткендигине байланыштуу Аксы районунун чек ара кызматынын жана ички иштер органдарынын жооптуу кызматкерлеринин ишмердүүлүгү текшерилди. Анын алкагында жоопту кызматкерлердин аткезчиликке катыштыгы бар экени такталды дешет УКМКдан.
Текшерүү иштерин УКМК менен Чек ара кызматы жүргүзүп, Аксы РИИБдин жана чек ара заставаларынын жетекчилеринин аткезчиликке катыштыгы бар экендиги тууралуу тактоочу маалыматтар алынды.
Чек ара заставалары жайгашкан жерлерде, Аксы районунун милиция кызматкерлеринин жана айрым жарандардын жашаган жеринде ыкчам тинтүү иштери жүргүзүлүп, анын жыйынтыгында ири суммадагы акча каражаты, контрабандалык товарларды өткөрүп берүү жөнүндө жазуулар, жөнөтүүгө даярдалган эл керектөөчү товарлар жана бодо мал табылды.
Иликтөөнүн жыйынтыгында Аксы РИИБдин үч кызматкерине, анын ичинде башчысынын орун басары А.И., ошондой эле чек ара кызматынын заставаларынын 3 командирине аткезчиликти уюштуруу жана колдоо кылгандыгы үчүн айып тагылды. 
