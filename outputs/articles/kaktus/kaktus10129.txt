Баткенде 2 жашка толо элек кызын урган аял убактылуу кармоочу жайга киргизилди. Маалыматты облустук ички иштер башкармалыгынан кабарлашты.
Белгилесек, 27-январда Кадамжай районунун 1984-жылы туулган А.Б. аттуу тургуну милицияга арыз менен кайрылган. Ал жарандык никедеги аялы 2021-жылы туулган А.Х. аттуу кызын уруп, зомбулук көргөзүп келгендигин билдирип, мыйзам чегинде чара көрүүнү суранган.
Наристеге соттук-медициналык жана соттук-психологиялык-психиатриялык экспертизалар дайындалган. 
Бул факты боюнча 138-берененин 2-бөлүмүнүн 2-пункту (баланы же алсыз абалдагы же күнөөлүүдөн материалдык же башкадан көз каранды болгон адамды уруп сабоо) боюнча кылмыш иши козголгон. Наристесин урган аял убактылуу кармоочу жайга 48 саатка киргизилди. 
