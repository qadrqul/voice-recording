Түркия мамлекетиндеги жер титирөөнүн кесепеттерин жоюуга жана издөө-куткаруу иштерине жардам берүү үчүн бүгүн, 12-февралда куткаруучуларды узатуу иш-чарасы өттү.
"Манас" аэропортунда куткаруучуларды жөнөтүү үчүн атайын борт уюштурулуп, министрлер кабинетинин төрагасынын орун басары Бакыт Төрөбаев, Кыргызстандагы Түркиянын элчиси Ахмет Садык Доган катышты. 
Боордош түрк элине колдоо көрсөтүү үчүн атайын учак менен 50 куткаруучу, 6 дарыгер, боз үй тигүүчүчүлөр, 78 боз үй жөнөтүлдү.
Ал эми калган куткаруучулардан турган атайын топ, боз үйлөр, дарылоого тиешелүү медициналык буюмдар, кийим-кече жана биринчи кезекте зарыл болгон керектүү буюмдар келе жаткан жуманын шейшемби күнү жеткирилмекчи.
Белгилей кетсек, буга чейин кырсыктын кесепеттерин жоюуга Кыргызстандан куткаруучулар тобу жөнөтүлгөн.
