Күйүүчү майларды мыйзамсыз жүгүрткөндөрдү коргоп, жардам кылган деген шек менен Мамлекеттик салык кызматкерлери кармалды. Бул туурасында УКМКдан кабарлашты.
Маалыматка караганда, салык кызматынын ЕАЭБдеги сооданын алкагында эсепке алынбаган товарлар менен иштөө башкармалыгынын башчысы Б.Р.К., ошондой эле Ош жана Жалал-Абад облустары боюнча эсепке алынбаган товарлар жана товарларга байкоо жүргүзүү бөлүмүнүн башчысы Н.Д.О. узак убакыт бою кызмат абалынан кыянаттык менен пайдаланып, республиканын аймагына күйүүчү-майлоочу материалдарды мыйзамсыз ташып келүүчү жана сатуучу айрым ишкерлерге өзгөчө ири өлчөмдө салык төлөөдөн качууга көмөктөшүшкөн. 
Андан тышкары Мамлекеттик салык кызматынын Панфилов районундагы башкармалыгынын өзгөчө режим бөлүмүнүн башчысы А.Т.М. жана Жайыл району боюнча башкармалыктын салыктык текшерүү бөлүмүнүн улук инспектору М.уулу Б. жасалма документтерин жасашып, түштүк аймактарга күйүүчү-майлоочу майларды жөнөтүү жана сатуу үчүн атайын пломбаларды тапшырышкан. Бул кызмат үчүн Мамлекеттик салык кызматынын кызматкерлери 5 миң сомдон алганы такталган.
