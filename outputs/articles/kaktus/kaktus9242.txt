ИИМдин "Унаа" мекемесинин кызматкери акча талап кылганга шектелип кармалды. Бул тууралуу УКМКнын маалымат кызматы билдирет. 
Маалыматта айтылгандай, шектүү опузалап пара талап кылуу боюнча сотко чейинки өндүрүш ишинин алкагында 9-ноябрда кармалды.
"УКМКга К.И.А. аттуу кыргыз жараны автотранспортту кайра жабдууда уруксат кагаздарын берүү үчүн акча талап кылган "Унаа" мекемесинин кызматкерине чара көрүү өтүнүчү менен кайрылган", - деп айтылат билдирүүдө.
Ушул жылдын 9-ноябрында Кара-Балта шаарында Жайыл-Панфилов "Унаа" мамлекеттик мекемесинин адиси Т.К.О. акча каражатын талап кылып, алып жаткан учурда кармалды. Кызматкер УКМКнын тергөө камак жайынын убактылуу кармоочу жайына киргизилди.
Учурда тиешелүү тергөө ыкчам иш-чаралары жүргүзүлүүдө.
