Издөөгө алынган экс-президент Аскар Акаев Бишкекке жеткирилди. Бул тууралуу УКМКнын басма сөз борбору билдирди.
Мурда маалымдалгандай, "Кумтөр" долбоорун ишке ашыруудагы коррупциялык фактылар боюнча козголгон кылмыш ишин иликтөө алкагында, ведомстволор аралык тергөө тобу өлкөнүн экс -президенти Аскар Акаевге издөө жарыялаган.
Акаев башка мурдагы жогорку кызмат адамдары менен бирге 1992-жылы "Кумтөр" долбоору боюнча Башкы келишимди түзүүдө, 1994-жылы өзгөртүүлөрдү киргизүү учурунда, ошондой эле 2003-жылы Камеко менен түзүлгөн Башкы келишимди реструктуризациялоо учурунда коррупция боюнча кылмыш жоопкерчилигине тартылган. Ошентип, тергөө Аскар Акаевдин президенттигинде Кумтөр долбоорун ишке ашырууда коррупцияга аралашкан бардык күнөөлүү адамдарга укуктук баа берди.
Ошол эле учурда тергөө учурунда УКМК Аскар Акаевди республиканын аймагына алып келүү менен кылмыш жоопкерчилигине тартуу жагынан тарыхый адилеттүүлүктү калыбына келтирүүгө багытталган активдүү иштерди жүргүзгөн.
УКМК тарабынан көрүлгөн чаралардын натыйжасында 2021 -жылдын 2 -августунда экс -президент Аскар Акаев Бишкекке жеткирилген, андан кийин дароо Ведомстволор аралык тергөө тобуна которулган.
Учурда Аскар Акаев Улуттук коопсуздук боюнча мамлекеттик комитеттин имаратында, анын катышуусу менен Кумтөр кени боюнча козголгон кылмыш ишинин алкагында зарыл болгон тергөө амалдары жүргүзүлүүдө.
Улуттук коопсуздук боюнча мамлекеттик комитет тергөөнүн жыйынтыктары жана ал боюнча кабыл алынган процессуалдык чечимдер, анын ичинде Аскар Акаевге карата коомчулукка кошумча маалымат берет.
