Талас облусунун прокуратура органдары тарабынан жашы жете элек жарандын кыймылсыз мүлккө болгон укуктары калыбына келтирилди. Мындай маалыматык Генералдык прокуратуранын басма сөз кызматы таратты. 
Талас облусунун Кара-Буура райондук прокуратурасы 2020-жылдын сентябрь айында 2010-жылы туулган М.А. аттуу жаш өспүрүмдүн (жарым жетим) кызыкчылыгын коргоп, райондук сотко доо арыз менен кайрылган. Жаш өспүрүмдүн атасы каза болгон соң, атасынын эжеси А.Д. аттуу жаран инисине таандык турак-жайды өзүнө мыйзамсыз түрдө каттатып алып, үчүнчү тарапка сатып жибергени аныкталган.
2021-жылдын 4-январындагы соттун чечими менен прокуратуранын доо арызы канааттандырылып, жаш өспүрүм атасынан калган турак жайды менчиктештирүүгө укук алган. Андан кийин, 2021-жылдын 11-мартында райондук прокуратура А.Д. менен К.Т. аттуу жарандардын ортосунда түзүлгөн турак жайды сатуу жөнүндөгү келишимди жокко чыгартуу максатында Кара-Буура райондук сотуна доо арыз келтирди.
Ошондой эле, 2021-жылдын 12-мартында Кара-Буура районунун Көк-Сай айыл өкмөтүнүн башчысы тарабынан жасалма каттоо тактамасы берилгендиги боюнча жана Кара-Буура райондук мамлекеттик нотариусу тарабынан мураскорду аныктоонун тартиби жана негизи белгилеген мыйзам талаптарына ылайык келбегендиги боюнча 2 материал райондук
прокуратуранын КЖБРне каттоого алынып, айыптоо актысы бекитилип, райондук сотко жиберилди.
Учурда жарандык жана жазык иштер соттун кароосунда турат.
