ИИМ Патрулдук милициянын кызматкери тарабынан атылган Чыңгыз Абдыраевдин өлүмү боюнча иликтөөнүн жыйынтыгы тууралуу билдирди.
ЖКнын Транспорт, коммуникация, архитектура жана курулуш боюнча комитетинин 7-сентябрдагы жыйынында ИИМдин орун басары Нурбек Абдиев депутаттардын суроолоруна жооп берип жатып, 4 патрулдук кызматкер УКМКнын тергөө абагында экенин айтты. 
"Иликтөөнүн натыйжасында 22 кызматкер жоопко тартылды. Ага ылайык 9 кызматкер ээлеген кызматынан, 1 кызматкер жумуштан бошотулуп, 12 кызматкер тартиптик жаза алды", - деди министрдин орун басары.
Эске сала кетсек, 27-августтун кечинде потрулдук кызматкер жол эрежесин бузган Чыңгыз Абдыраевге ок аткан. Ал көп өтпөй ошол жерде көз жумган болчу. Окуя саат 21:00 чамасында Имам Сарахси борбордук мечиттинин жанында болгон. Маалыматка ылайык, ок жүрөккө жакын тийген. Айдоочу 20-сентябрда үйлөнүшү керек болчу.
