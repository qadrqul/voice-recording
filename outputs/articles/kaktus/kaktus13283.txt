Түркиянын Стамбул шаарында жоголуп, 10 күндөн кийин табылган кыргызстандык Жазгүл Шамуратова Бишкекке келди. Бул туурасында Кыргыз Республикасынын Стамбул шаарындагы Башкы консулдугунан маалымдашты.
"Стамбулда издөөгө алынган мекендешибиз 5-июль түнү апасы менен бирге Стамбул-Бишкек аба каттамы аркылуу Кыргыз Республикасына кайтты", - деп айтылат билдирүүдө.
Белгилесек, Жазгүлдүн дайынсыз болуп, байланышка чыкпай жатканы тууралуу маалымат Кыргызстандын Стамбул шаарындагы Башкы консулдугунун ыкчам кызматына 24-июнда түшкөн. Апасынын айтымында, кызы Стамбул шаары аркылуу транзит менен Болгарияга бара жаткан. Түркиянын Тышкы иштер министрлигине издөө иштерин жүргүзүү өтүнүчү менен кайрылуу жөнөтүлүп, издөө иштери башталган.
Жазгүл 5-июлда табылып, полиция бөлүмүнө жеткирилген.
