Кыргызстандын 7 миллионунчу жараны Жакшылык мамлекет тарабынан бөлүнгөн акчаны 16 жашка чыкканда алат. Ал убакта Жакшылык 1 миллион эмес 11,5 миллион сом аларын министрлер кабинетинин төрагасынын орун басары Эдил Байсалов Twitter`деги баракчасына жазды.
Байсалов белгилегендей, Жакшылыктын атына "Айыл Банктан" депозиттик эсеп ачылган.
"Жакшылык 16 жашка чыкканда 11,5 миллион сом алат. Ал эми анын ата-энесине миллион сомдон тышкары көрүндүк иретинде 200 миң сом берилди. Ушундай эле белек президенттин чечими менен дагы ар бир облус жана Бишкек, Ошто удаа төрөлгөн сегиз балага тапшырылат", - деди Байсалов. 
Белгилесек, 19-октябрда Кыргызстандын калкы 7 миллионго жетип, наристе Баткенде төрөлгөн. Ага Садыр Жапаров Жакшылык деген ысым ыйгарган.
