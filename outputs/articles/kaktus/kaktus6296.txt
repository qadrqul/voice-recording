Билим берүү жана илим министри Алмазбек Бейшеналиев Кыргызстандын мектептерине 12 жылдык билим берүү системасын киргизүү боюнча түшүндүрмө берди. Анын айтымында, бул аракеттер эл аралык стандарттарга ылайыкташтырууга багытталган.
"Эми балдар 1-класска мурдагыдай 7 жаштан эмес, 6 жаштан барышы керек. Ал эми мектепке чейинки даярдоо классы жоюлат. Ошондо бала бир жыл убактысын текке кетирбейт. Биз эл аралык стандарттарга жооп бергидей болобуз", - деп айтылат министрдин Facebook баракчасында.
Бейшеналиев буга чейин билим берүү тармагында бир катар реформаларды жүргүзөрүн билдирген. Алардын бири 136 мамлекеттегидей мектептерде 12 жылдык билим берүүнү киргизүү.
