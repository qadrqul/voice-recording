Саламаттыкты сактоо министри Алымкадыр Бейшеналиев орун басарларынын ызы-чуусунан кийин да министрлик кызматты улантууну көздөөдө. Бул тууралуу ал Kaktus.media сайтына билдирди.
Бейшеналиев депутаттардын айткандарын куру сөз деп атады.
"Айтылгандардын баары куру сөз. Пара алдым деп жатышат. Мен абдан бай адаммын, "Алтын Балалыктын" курулушуна чоң суммадагы каражат жумшаганы жатам. Андыктан 5-10 миң үчүн бул ишке барбайм", - деп комментарий берди.
Мындан тышкары, ал медайымдардын өткөргөн майрамы туура деп эсептейт.
"Мурунку министрлер аларды экинчи орунда деп эсептешкен. Мен медайымдардын эмне менен алектенерин жакшы билем, алар кыймылдаткыч күч. Ошондуктан аларга көбүрөөк көңүл бурам. Май айында Ысык-Көлдө жүргөндө алар кезекке туруп, мени кучактап, сүрөткө түшүштү", - деди Бейшеналиев.
Саламаттыкты сактоо министри бул кызматын мындан ары да аркалайм деген ишенимде.
"Мен кетпейм! Мен бул реформаларды аягына чыгарам", - деди министр.
Бейшеналиев орунбасарлар менен болгон жаңжал боюнча президент менен сүйлөшпөгөнүн айтты.
"Мен бул боюнча президент менен сүйлөшкөн эмесмин, менин ишимдин жыйынтыгын эл көрүп жатат. Эгер азыр президентке телефон чала баштасам, муну алсыздык деп эсептешет. Мен министрлер кабинетинин башчысын кызматтан алуу тууралуу түшүнүк бердим. Алар менин кабинетиме кирип келиши мүмкүн, алар компетентсиз. Мындай билдирүүдөн кийин алар кызматтан алынат деп ишенем", - деп жыйынтыктады ал.
