Токмокто кошуналарын өлтүрүп, сөөгүн көмүп салганга шектүүлөр 10 жылдан кийин гана кармалып, сот өкүм чыгарды. Бул тууралуу Kaktus.media редакциясына Чүй облустук сотунан билдиришти.
Облустук соттун маалыматына караганда, кылмышка шектүүлөр 1985-жылкы Х.Ш., 1964-жылкы Х.Ж. Токмок шаардык сотунун өкүмү менен 2013-жылы жасалган адам өлтүрүүгө күнөөлүү деп табылган. Алар өмүр бою эркинен ажыратылды.
Эске сала кетсек, 2013-жылдын октябрь айында Токмок шаарынын ички иштер органдарына эки арыздануучу 1989-жылы туулган Н.Кунбасов менен 1988-жылы туулган Т.И.Ишеновдун туугандарын издөөгө көмөк көрсөтүү өтүнүчү менен кайрылган. Алар 2013-жылдын 22-октябрында үйдөн чыгып кеткен бойдон кайтып келишкен эмес.
2022-жылдын 3-майында Ысык-Ата РИИБдин нөөмөт бөлүмүнө Ак-Кудук айыл өкмөтүндөгү талаалардын биринен адамдын сөөгү табылгандыгы тууралуу маалымат түшкөн. Керектүү экспертизалар дайындалган. Дайынсыз жоголгон Кунбасов менен Ишеновдун жакындары сөөктөрдү таанып, сакталып калган кийимдерин аныкташкан.
Кылмышка шектүү делип 1985-жылы туулган Х.Ш., 1964-жылы туулган Х.Ж.колго түшүрүлгөн.
