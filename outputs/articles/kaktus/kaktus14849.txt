УКМК тарабынан коррупцияга каршы күрөшүүнүн алкагында бийликке жана сот адилеттигине каршы жасалган кылмыштын бети ачылып, сот аткаруучулар бөлүмүнүн башчысы менен бажычы кармалды. 
Коопсуздук комитеттин маалыматына ылайык, 27-июлда Ош облустук соту тарабынан контрабандалык жол менен алынып келген 24738 килограмм Serbetli (болжолдуу баасы 48 млн 706 миң 780 сом) кальян тамекиси мамлекетке конфискацияланып, Кара-Суу райондук сот аткаруучулар кызмат бөлүмүнө өткөрүлгөн. 
Бирок Кара-Суу райондук сот аткаруучулар кызмат бөлүмүнүн кызматкерлери Мамлекеттик салык кызматынын Кара-Суу району боюнча жооптуу адамдары менен алдын ала сүйлөшүп алып, кальянды жашыруун сатуу максатында Кара-Суу районунун сот аткаруучулар кызмат бөлүмүнүн жана мамлекеттик салык кызматынын өкүлдөрүнөн турган комиссиянын катышуусу менен аукциондо сатуу үчүн конфискацияланган товарларды "Бажы инфраструктурасы" кызматынын түштүк бөлүмүнө жөнөтүшкөн. 
18-октябрда жогорудагы кызмат адамдары соттун мыйзамдуу күчүнө кирген чечимине карабастан, тергөө жана сот органдары тарабынан белгиленген товарлардын реалдуу рыноктук наркын эске албай, жабык аукцион уюштуруу шылтоосу менен товарларды арзандатылган баада 8 млн 497 миң 503 сомго сатып, ошол эле учурда ири суммадагы акчалай сыйлык алышкан.
Учурда кылмыш ишинин алкагында кылмышка тиешеси бар башка адамдарды аныктоо боюнча ыкчам тергөө иш-чаралары жүргүзүлүүдө.
