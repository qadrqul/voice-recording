Бишкектен Түркияга учкан учак бузулуп, эки жолу кайтып келди. Бул тууралуу маалыматты "Манас" аэропортунан Kaktus.media сайтына тастыкташты.
Белгиленгендей, кечээ кечинде Бишкектен Стамбулга ТК-347 рейсин аткарган Түрк аба жолдорунун учагы саат 02:32де учкан, бирок техникалык себептерден улам артка кайткан.
Учак саат 03:29да конгондон кийин техниктер борттогу компьютердеги катаны оңдошкан. Учууга уруксат берилип, учак саат 05:31де учарда кайрадан техникалык ката чыккан. Натыйжада 174 жүргүнчү түшүрүлүп, шаардагы мейманканага жеткирилди.
Учурда мүчүлүштүктү жоюу иштери жүрүп жатат. Учак болжолдуу түрдө саат 21:00дө учат. Эгер ката оңдолбосо, жүргүнчүлөрдү башка учак менен алып кетүү убада кылынууда.
Ушундай эле жагдай Avia Traffic авиакомпаниясынын Бишкек-Москва каттамында да жаралган. Учак абага көтөрүлүп, бирок андан кийин техникалык себептерден улам артка кайтууга аргасыз болгон. Көйгөй оңдолгондон кийин, учак белгиленген багытка кеткен.
