Баткен облусуна жумушчу сапары менен барган министрлер кабинетинин төрагасы Акылбек Жапаров жергиликтүү бийлик органдарынын жана жергиликтүү коомчулук өкүлдөрү менен жолугушууга катышты.
Жапаров өткөн жылы айыл өкмөт башчылары менен Бишкек шаарында жолугушуу өткөрүп, анда тапшырмалар берилгенин белгиледи.
"Иш талаптагыдай жүргүзүлбөй жатат. Кадрларды аттестациялоо жана ротациялоо иштери жүргүзүлдү. Бирок эки жылдан бери ишиңиздерде жылыш байкалбай жатат, мурдагыдай эле эски ыкма менен иштеп жатасыздар, жогорку органдардан буйрук күтүп, объекттер мамлекеттин каражатысыз курулбайт, элдин кайрылуусу уланууда. Бир жыл өттү, жыйынтык чыгарууга убакыт келди. Сыйлыкка татыктууларга сыйлык беребиз, эски ыкма менен иштеп, натыйжа көрсөтө албагандар менен коштошобуз. Элге эң жакын бийлик – бул жергиликтүү бийлик. Жергиликтүү калктын, аймактын социалдык-экономикалык маселелерин чечүү милдети сиздерге жүктөлгөн", - деди Акылбек Жапаров.
Акылбек Жапаров жергиликтүү бийлик органдарын социалдык-экономикалык өнүктүрүүнүн келечектүү долбоорлорун жана 4200 га жерди сугат суу менен камсыздай турган Кадамжай районундагы Алгакадам массивине канал куруу сыяктуу инфраструктуралык долбоорлорду иштеп чыгууга чакырды.
"Тоо аркылуу узундугу 25 чакырым болгон канал курулган. Долбоордун жалпы наркы 2,9 млрд сомду түзөт. Долбоордун 50%ы мамлекет аркылуу, калган жарымы ишкерлер тарабынан каржыланат. Биз аймактардагы келечектүү демилгелерге жана долбоорлорго мамлекеттик колдоо көрсөтүүгө даярбыз", - деди Акылбек Жапаров.
Ошондой эле жумушчу сапардын жүрүшүндө ал Кадамжай районунун Марказ айылындагы орто мектептин абалы менен таанышты. Аталган мектепте балдар үч нөөмөт менен билим алышат. Министрлер кабинетинин башчысы келерки жылы айылга дагы бир мектеп курула тургандыгын билдирди.
