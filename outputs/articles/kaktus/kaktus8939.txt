Кыргызстандын жети миллионунчу жараны Баткен облусунда төрөлгөн. Бул тууралуу Жогорку Кеңештин төрагасы Нурланбек Шакиев билдирди. 
Саламаттыкты сактоо министри Гүлнара Баатырованын маалыматы боюнча, 7 миллионунчу кыргызстандык фермер Валижан Абдурасуловдун үй-бүлөсүндө төрөлгөн. Апасы - Айжаркын Сыраждинова, 1982-жылы туулган. Бул алардын төртүнчү баласы. Ымыркайдын салмагы 3,9 кг, бою 54 см. 
Президент Садыр Жапаров наристенин ата-энесин телефон аркылуу куттуктаган. Баланын энеси куттуктоолор үчүн ыраазычылык билдирип, Мамлекет башчыдан жаңы төрөлгөн баласына ысым берүүнү өтүндү. Баланын ысымын президент Садыр Жапаров Жакшылык деп койду.
Белгилей кетсек, Кыргызстандын 7 миллионунчу жаранынын депозиттик эсебине мамлекеттен 1 миллион сом которулуп, ал аны жашы жеткенде өз муктаждыктарына колдоно алат.
Ал эми министрлер кабинети 7 миллионунчу кыргызстандыктын туулган күнүнө карата салтанаттуу иш-чара болорун билдирди.
