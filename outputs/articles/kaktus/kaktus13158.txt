Президент Садыр Жапаров Улуттук коопсуздук мамлекеттик комитетине караштуу жаңы "Айкөл" балдар ден соолукту чыңдоо борборун ачты. Буга чейин мекеме "Спутник" деп аталып келген дешет президенттин администрациясынан.
Мамлекет башчы өз сөзүндө улуттук коопсуздук органдарынын кызматкерлери Ата мекен алдындагы ыйык милдетин кынтыксыз аткарууда, мамлекетти ички жана тышкы коркунучтардан коргоодо бекем туруп, чын ниети менен кызмат кылып келишүүдө. 
Президент чекисттер убактысынын көп бөлүгүн улуттук коопсуздук маселелерине жана өлкөнүн аймактык бүтүндүгүн сактоого арнап, үй-бүлөсү жана достору менен эс алуудан четте калып жатканын баса белгиледи. Ошол себептен мамлекет жетекчилиги алардын натыйжалуу ишмердүүлүгү үчүн шарттарды түзүүгө бардык аракетин жумшашы керек. Учурда коопсуздук органдарынын кызматкерлери үчүн жаңы турак жайларды, кызматтык имараттарды салуу иштери уланууда, мындан сырткары алардын социалдык абалын жакшыртуу жаатында дагы иштер үзгүлтүксүз жүргүзүлүүдө.
Садыр Жапаров буга чейин "Айкөл" ден соолукту чыңдоо борборундагы шарттарды жакшыртуу бюджеттин тартыштыгынан улам ишке ашпай келгенин белгиледи. 1960-жылдары курулган имараттын эскилиги жетип, өткөн жылы балдар лагеринин 4 имараты эксплуатациялоого жараксыз деп табылган. 
Мамлекет башчысы 2022-жылдын август айында тиешелүү инфратүзүмү бар 240 орундуу балдар лагерин куруу тапшырмасы берилгенин эске салды.
Бардык объектилерде эмеректер коюлуп, жабдуулар орнотулган, ал эми борбордун аймагы жашылдандырылган. 
Президент жаңы объектилерди курууда жогорку стандарттар сакталып, заманбап курулуш материалдары колдонулуп, суу жана канализация түйүндөрү жаңыртылгандыгын баса белгиледи. 
"Мамлекеттин кызыкчылыгына убактысын, ден соолугун, жаштыгын арнаган эр-азаматтарыбызды мамлекет көңүл сыртында калтырбайт. Улут коопсуздугу үчүн күрөшкөн мындай эр-азаматтарыбыздын балдарына тиешелүү кам көрсөк, алар дагы улут камын ойлогон мекенчил уул-кыздардан болуп чоңоюшат деп ишенем", - деп баса белгиледи Жапаров.
