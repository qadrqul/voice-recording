Саламаттыкты сактоо министри Алымкадыр Бейшеналиевге сөгүш жарыяланды. Бул тууралуу маалыматты министрлер кабинетинин басма сөз кызматы билдирди.
⠀
Маалыматка ылайык, айыптоого Башкы прокуратуранын сунушу негиз болгон.
"Сөгүш жарыялоо жөнүндө буйрукка министрлер кабинетинин төрагасы Акылбек Жапаров кол койду", - деп кошумчалады басма сөз кызматы.
Баш прокурор Курманкул Зулушев Жогорку Кеңеште отчет берип жатып министрге карата чара көрүлүп жатканын, кызматтык этиканы бузганы үчүн Министрлер кабинетине эки сунуш берилгенин айткан.
⠀
Эске салсак, буга чейин Башкы прокуратура Алымкадыр Бейшеналиевди "бардык соттор коррупцияга малынган" деген сөзү үчүн дисциплинардык жоопкерчиликке тартуу өтүнүчү менен министрлер кабинетине сунуш киргизген.
