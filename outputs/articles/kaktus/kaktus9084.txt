Таласта республикалык көк бөрү чемпионатында массалык мушташ орун алганы айтылды. Облустук ички иштер башкармалыгынан массалык мушташ катталды деген билдирүүнү четке кагышты.
Башкармалыктын маалыматына караганда, Райкан Алканов атындагы ат майданда 30-октябрда көрүүчүлөр арасында белгисиз себептерден улам түшүнбөстүктөр жаралып, 2 адам токмоктолгон.
Окуяга тийиштүү адамдардын баары Талас РИИБдин тергөө бөлүмүнө жеткирилип, аталган факты маалыматтарды эсепке алуу электрондук журналына катталган.
"Териштирүү учурунда сабалгандар (Бакай-Ата районунун тургундары) эч кимге доосу жоктугун билдирип арыз жазуудан баш тартышты. Ошондой эле соттук-медициналык экспертизадан өтүүгө макул болушкан жок. Учурда текшерүү иштери жүрүп жатат. Ал эми токмокко алган Талас шаарынын тургундарына карата административдик чара көрүлөт", - дешет Талас ОИИБдин маалымат кызматынан.
