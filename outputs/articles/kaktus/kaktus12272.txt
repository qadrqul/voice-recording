Чүйдө милиция кызматкеринин сауналардын биринде интимдик кызмат көрсөткөн кыздар менен эс алган видеосу тарап, кызматтык иликтөө башталган. Облустук ички иштер башкы башкармалыгынан иликтөөнүн жыйынтыгы тууралуу бүгүн, 15-майда маалымат берди.
Чүй ОИИББдин башчысынын 13-майдагы буйругу менен "КРнын ички иштер органдарында кызмат өтөө жөнүндө" мыйзамынын талаптарын бузгандыгы үчүн кызматтык иликтөөнүн корутундусу чыкты. 
Ага ылайык, Ысык-Ата РИИБдин аймактык тескөөчүсү А.Д. кызматынан алынды. Ал эми кызматкерлерге тиешелүү көзөмөл жүргүзбөгөнү үчүн Ысык-Ата РИИБдин жооптуу кызматкерлерине (бардыгы 8 кызматкер) "катуу сөгүш", "сөгүш" тартиптик жазалар жарыяланды.
Ички иштер органдарынын коом алдында кадыр-баркына шек келтирген шалаакы жана абийирсиз кызматкерлерден милициянын катарын тазалоо боюнча ИИМ тынымсыз иш алып барууда.
Эске салсак, 11-майда милиция кызматкери сауналардын биринде интимдик кызмат көрсөткөн кыздар менен жүргөнү тартылган видео тараган. Кийинчерээк окуя 9-майда Ысык-Ата районунда болгону такталган.
