Казакстанда бала бакчанын кызматкери балдарды сабаган видеосу социалдык тармактарга чыгып кеткен. Андан кийин ал өз жанын кыйды деп Tengrinews.kz порталы жазды. 
"Алматы шаарынын полиция департаменти 1979-жылы туулган Б. атуу жаран өз жанын кыйгандыгын тастыктайт. Азыркы тапта Жетысус районунун полициясы сотко чейинки иликтөө жүргүзүүдө", - деп полициядан билдиришти. 
Буга чейин казак сегментиндеги социалдык тармакка Алматы шаарындагы бакчалардын биринде эжейдин балдарды сабаган видеосу жайылып кеткен. Публикациянын авторунун айтымында, үбөлүк менен ур-токмокко алынган балдардын денеси көгала болуп, ооздору жарылып кеткен. Полиция департаменти билдиргендей, бул факт бирдиктүү реестрге Жазык кодекстин 140-беренесинин 2-бөлүм боюнча катталды. 
Кийинчерээк аял бул бакчада эки жылдан бери иштеп жүргөнү, ал мезнил аралыкта ага эч кандай арыздар түшпөгөнү айтылган. Almaty.tv каналынын репортажы берген маалыматка ылайык, ата-энелер арызданып, видео жарыялангандан кийин аны жумуштан кетиришкен болчу.
